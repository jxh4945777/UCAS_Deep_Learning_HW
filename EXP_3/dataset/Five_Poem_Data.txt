<崖悬百尺古，面削一屏开，晴日流丹草，春风长绿苔。>
<每忆宋夫子，终年坐北轩，著书良自苦，得意好忘言。>
<劝酒重持杯，杯深喜不辞，愿将今日意，同保百年期。>
<仁心均动植，风化正邦家，福庆方骈集，灵符尚辟邪。>
<骤来惊辟易，久视益虚无，咫尺星堪摘，波摇又走珠。>
<红妆夸睡足，粉额趁颜开，惟有江梅样，蛾眉淡拂来。>
<屈指归来日，竹桃正著花，还应识故主，烂漫吐红霞。>
<年近古稀有，不易升此堂，他日留泉下，须留姓氏香。>
<滴水添壶箭，跳丸叠崦嵫，只夸颜似玉，不觉鬓成丝。>
<吟咏霜毛句，闲尝雪水茶，城中展眉处，只是有元家。>
<山下水一泓，山上云一朵，有尘飞不来，终年风月我。>
<高田二麦青，低田水初绿，邻翁唤赛神，枝头鸣布谷。>
<玉塞三千里，天闲十二重，惟应霜骨出，识得是飞龙。>
<出门复入门，望君还忆君，可怜飞鸟尽，江上又斜曛。>
<岘山奇境饶，古洞藏幽谷，云深不可寻，但借玄猿宿。>
<虽无适口味，暖益功稀比，菜苦不登盘，言中多逆耳。>
<海日上孤帆，山云交杂树，美人方晓眠，更在林深处。>
<远客厌征路，流年逢素秋，不知今夜月，还照几人愁。>
<昨夜秋风至，庭前落叶多，遥怜未归客，相见欲如何。>
<趺坐傍云根，圆空慧性存，法华堆自展，难与世人论。>
<我有游仙梦，如入清虚观，恍见瑶台人，临风共攀玩。>
<扪萝上复上，未省所历高，忽与归鸿值，万里一羽毛。>
<超绝柳州句，粗疏郑谷诗，扁舟钓台下，曾见雪初时。>
<不解追时好，尤非治郡才，故山猿鹤怨，应怪未归来。>
<两两䳺鹑小，秋田啄粟肥，沙寒栖不定，惊起向南飞。>
<昨日折花者，又随蜂蝶来，思量妨底事，红蕊续还开。>
<落日下荒墩，渔舟竞来泊，沽酒更相邀，烟波有真乐。>
<一壑亦易得，安得桂林林，道人偶见之，不是岁月深。>
<山色醉痕边，溪声客枕前，山溪元自旧，人已别经年。>
<山人偶出村，送客村南道，江山风日佳，岁月乾坤老。>
<曲逐峡田上，遥期松径终，凉风中岭合，西日一尖红。>
<手拂青松树，新抽数寸条，殷勤将雨露，头上是云霄。>
<夜月乌衣巷，秋风燕子矶，山川仍似昔，只是旧人非。>
<幽人茶灶烟，每与宿云乱，凭轩望所思，春湖渺无岸。>
<新绿阴将就，残红在亦稀，雨中千点絮，来伴落花飞。>
<去年种莲人，莲开人巳没，今我更不乐，镜里改颜色。>
<帘垂幕半卷，枕冷被仍香，如何为相忆，魂梦过潇湘。>
<登高步斜阳，四望心悠哉，莫愁黄昏近，会有明月来。>
<少伯曾居此，螺纹吐彩丝，一奁秋镜好，犹可照西施。>
<行子惜日月，美人轻别离，风吹蒲苇丛，及时当早归。>
<一泓湛无滓，绕砌如天成，须眉彻底见，风浪何曾生。>
<鸟道萦纡上，深林几折盘，支公此销夏，五月晚犹寒。>
<旧宠悲秋扇，新恩寄早春，聊题一片叶，将寄接流人。>
<和戎汉明妃，亡吴越西子，鬼妾赐元臣，孰受卢弓矢。>
<寿有可延理，医无不死方，扁曾忧骨髓，和亦畏膏肓。>
<楞伽有公择，娣弟如班宗，宜州黄宅相，馀韵更舂容。>
<太公辅西伯，严子客东京，独有汾亭者，无人得姓名。>
<北风送君去，吹我故园心，直挂广陵树，春来乱鸣禽。>
<见雁忆故乡，闻蛩思织妇，笑语是谁家，声逐微风度。>
<急雨洒高竹，虚斋散微飙，泠然金玉音，如杂箫与韶。>
<衰年邬子渡，少日赵家围，风物寻常是，波涛胆量非。>
<山阁忆春临，渚花宜晚望，不共瀼西游，空怀郢中唱。>
<枯杨临大堤，上有鸲鹆窠，春风几日至，会使绿阴多。>
<武林王居士，与子俱学佛，以财供佛事，不自费一物。>
<水清滩自急，荡桨直须人，劝卿休恨水，多为不知津。>
<晴垄麦过花，暖泥秧出水，宽得一寸心，人行更千里。>
<珠箔因风起，飞蛾入最能，不教人夜作，方便杀明灯。>
<落日晴江里，荆歌艳楚腰，采莲从小惯，十五即乘潮。>
<暮春春已晚，不见子规飞，莫是无归处，山禽不劝归。>
<幽栖谢俗缘，僻性耽清赏，醉后步苍苔，东林月初上。>
<冥冥见远心，向夕汀洲歇，苇花风露清，梦绕龙沙月。>
<虎过山风急，山家早闭门，遥怜未投宿，月黑正销魂。>
<行步欹危叟，爱花复怕春，独凭诗酒在，恕此白头人。>
<满酌莫宜侧，高歌不论声，醉时狂起舞，何必待鸡鸣。>
<好事今馀几，频年不在家，老兴层台上，担灯夜种花。>
<曼卿仙不死，隐隐素骡嘶，走入芙蓉里，花心路忽迷。>
<一庵容宇宙，介意安在哉，珍重庵中人，空洞无纤埃。>
<黄风有赤脉，白翳忌侵睛，须抽眼脉血，救疗有功能。>
<吴山非不佳，故山终眼明，南来一拳石，似我小峥嵘。>
<远别伤春日，襄阳路更西，习家池尚在，堪听白铜鞮。>
<已收桥下钓，复此石上酌，百尺凌霄花，纷纷落红萼。>
<智识不到处，言诠路绝时，欲藏还露骨，叶带更多歧。>
<应怯春寒悄，重重叠叠衣，本来飞燕瘦，翻作玉环肥。>
<同为山泽臞，半分渔樵席，我不践斯境，谁肯赏兹僻。>
<渚禽菱芡足，不向稻粱争，静宿凉湾月，应无失侣声。>
<崖蹙石林稠，谷静山泉响，麇麚囿其间，攸伏息下上。>
<地僻秋常蚤，窗明月已高，无人访幽寂，惟有鹤来巢。>
<专城未四十，暂谪岂蹉跎，风雨吴门夜，恻怆别情多。>
<合欢能解恚，萱草信忘忧，尽向庭前种，萋萋特地愁。>
<旧鬓千丝白，新梅百叶黄，留花如有待，迷国更须香。>
<云汉昭宸极，人间一阁张，始知天广大，不外照辰阳。>
<梅使驰朝信，鲛人泣夜声，千山俱素韵，一水尽凄情。>
<朝寻白云去，暮将白云归，寥寥穷巷中，悬灯未掩扉。>
<远适庐陵郡，重江去不穷，全家片帆底，三月怒涛中。>
<绿酒交春熟，灯花入夜开，两畦堪小摘，不见故人来。>
<白者往干霸，黄者傅封侯，留将数片在，无人时点头。>
<癸水绕东城，刀兵不用忧，须勤疏道力，常使达潮头。>
<有瘴多须泪，无令冷药多，细辛并地骨，犀角决明和。>
<落日没前滩，云移鸟欲还，除巾不即卧，恐遇绝奇山。>
<井口橘依堑，井头桃覆屋，山家秋日晏，闭门数修竹。>
<双燕复双燕，生时不相见，相见在黄泉，雌雄何婉娈。>
<辽后洗妆池，琵琶听罢时，杨花莫飞去，留伴大阏氏。>
<郏鄏至汾阴，重名垂不朽，天下望调羹，有谁能著手。>
<采莲复采莲，莲生隔江水，不愁无舟楫，但愁波浪起。>
<凉风落柳梢，微云淡河面，怀中明月光，多赊不为贱。>
<震位东方木，胡为以帝言，一芽观出处，主宰见天根。>
<抱瓮似汉阴，地僻无车马，白鸥海上来，日对忘机者。>
<去官因脱囚，为感戴天仇，史氏乃失实，却云逃报雠。>
<汉王昔垂钓，白龙从天来，至今龙起处，犹傍汉王台。>
<白露湿庭砌，皓月临前轩，此时去留恨，含思独无言。>
<碧嶂孤云宿，青天一鹤飞，夜龛灯影灭，藤月照禅衣。>
<湘中琳琅碧，岳顶莲花白，隐几深竹中，嗒尔天游客。>
<求名恐颠隮，求道戒进取，谁知却行人，可以超万古。>
<肃宗汉明主，犹恶五噫诗，一旦拂衣去，世人那得知。>
<荷芰满横塘，出水一何长，风雨莫太骤，吾欲制吾裳。>
<真是花中瑞，本朝名始闻，江南一梦后，天下遇清芬。>
<家住清溪口，门掩清溪树，溪上多白云，幽人自来去。>
<芙渠十顷阔，藻荇一篙深，晚日江乡景，秋风泽国心。>
<孤竹生来瘦，挥毫欲动摇，双溪风月夜，想像沈郎腰。>
<露压树枝低，门前乌夜啼，乌啼因甚恶，嗟尔亦双栖。>
<当时三晋地，已有圣人生，不晓河汾氏，为隋策太平。>
<行乐惜分阴，或风雨有疾，细数一年中，户开能几日。>
<袖寒倚修竹，暗起著人香，联影黄昏月，亭亭上璧珰。>
<陟阿采玉芝，浮涧拾瑶草，野碓竟日舂，谁识是龙脑。>
<青青庭前树，上有黄栗留，去年人听喜，今年人听愁。>
<物性不可夺，葵藿倾太阳，为臣兹取节，万古有馀芳。>
<饮血吞奴羯，盛溲饷佛狸，勿论城大小，但问守城谁。>
<马蹄傍古城，道上雨初晴，石濑千年滴，墓前流水声。>
<石畔色蕉叶，经霜便不留，偶传方子笔，宜夏亦宜秋。>
<窗外芭蕉雨，空房冷似秋，梦来云水阔，客子在扬州。>
<静深堂奥间，真如公所庵，谁谓平生心，可以禅境参。>
<但了官中事，都无俸外钱，妙年能尔尔，晚节更须坚。>
<侬亦著渔蓑，侬旧识詹何，渔郎在邻舫，何不和侬歌。>
<万峰云度壑，孤寺雨鸣溪，马渡溪前水，疑怜锦障泥。>
<群花各娇春，粲若锦绣谷，于焉日逍遥，中有人如玉。>
<花开春正好，花谢春还暮，不意子规禽，犹能道归去。>
<窗里怜灯暗，阶前畏月明，不辞逢露湿，祗为重宵行。>
<豕系天王座，乌巢大士冠，鸡栖为市井，鹿柴作门阑。>
<怯见诗千首，悭持纸百番，纸多诗剩到，费杀哑儿言。>
<近树参差出，行人取次多，扳桥双路口，此世几回过。>
<一从秃毛发，万事成乖阻，贪食等饥鹰，酣眠如饱虎。>
<山桃空屋里，转徙未还家，独有春风到，犹开满院花。>
<点点易未了，山中年复年，期君弄春水，早渡越江船。>
<衣笼化为石，何年阁半岩，多因仙帔氅，不是无裙衫。>
<维天降灵雨，物物均所蒙，胡为兹穑稼，不知草芃芃。>
<绝艳生殊域，芳年入内庭，谁知金屋宠，只是信丹青。>
<竹树柴门古，重阴胸女萝，徘徊溪径曲，瀑布下岩阿。>
<掷杖下丹丘，寒花点石楼，十年残醉里，不见海山秋。>
<天下文明日，云从隘九霄，归田沾霈泽，同幸际皇朝。>
<大雅久寂寥，落落为谁语，我欲友古人，参到无言处。>
<幕府今何处，青山水绕城，乌程有美酒，还肯饷春耕。>
<小雨闭空斋，青青竹映阶，道人终日静，一枕到无怀。>
<小阁本非宽，宇宙在其内，心与太初邻，不假飞霞佩。>
<高浪如银屋，江风一发时，笔端降太白，才大语终奇。>
<缺月在青天，抱衾犹未眠，邻灯三五点，都是别人船。>
<胶胶司晨鸣，报尔东方旭，无事恋君轩，今君重凫鹄。>
<空馆逢寒食，东风试柳条，愁心绵上火，微雨泣萧萧。>
<清浅白沙滩，绿蒲尚堪把，家住水东西，浣纱明月下。>
<白足礼江沙，七星在云表，洗心无一尘，缺月西南晓。>
<井干何郭落，高出万象表，纵目无涯观，冥心破昏晓。>
<长信秋风起，昭阳夜月明，相看一步地，各自不胜情。>
<明星当大路，旭日照长林，晨起坐房室，秋风吹我襟。>
<念汝得一官，壮心犹若失，却问汉功曹，何烦晓经术。>
<事或难遥度，人殊未易知，谁云卧龙死，复有一姜维。>
<轻舟转孤屿，幽浦漾平波，回看望佳处，归路逐鱼歌。>
<蕉心卷复舒，此意竟何如，相看浑不语，恐是故人书。>
<寒池月下明，新月池边曲，若不妒清妍，却成相映烛。>
<昨夜中秋月，含愁顾影频，空留可怜影，不见可怜人。>
<山房白日静，左右列图书，哲人久不作，掩卷空欷歔。>
<一官振饥荒，一官覆水旱，州里多应酬，田家少愁叹。>
<寺僻无人行，夜雨长秋草，山僧出迎客，落叶不曾扫。>
<倚杖看闾山，垂纶钓凌水，山头宿雾开，水面清风起。>
<廛中饶菜把，足以给盘餐，不逐露葵去，定遭修竹弹。>
<胸怀自洒落，风月特寓形，造物无尽藏，何假乎丹青。>
<临风弄清弦，长林不知暑，故知山水间，闲者便是主。>
<悠然望江南，日出烟霭微，倚门双白发，屈指待儿归。>
<水暖蛟冰解，灰飞凤管和，阳春与皇泽，并付女夷歌。>
<平时兄弟间，未省别离味，别时已不堪，别后何由慰。>
<北人归欲尽，犹自住萧山，闭户不曾出，诗名满世间。>
<岩林长啸久，人道古遗狂，枕仗当明月，猿裘一半霜。>
<心为形之君，所主一身政，持养常清明，百体皆顺令。>
<春草青犹短，牵愁尔许长，天涯白首客，独立几斜阳。>
<暮云天一色，飞雪满江干，野艇归来晚，推篷不厌看。>
<此身如断蓬，飘萧随北风，钱塘一望地，家住西湖东。>
<睡去非不愿，热来无奈何，蒙渠致西爽，为汝守南柯。>
<四野春工遍，柔风动赏心，踏青喧柳陌，举白醉花阴。>
<夫婿泛淮船，闺门一步前，如何中夜梦，却在大江边。>
<谁知学进处，不在好为师，好把铭心道，分明说与伊。>
<惭非苏子佩，聊置简书间，尺牍予慵理，何劳汝汗颜。>
<朝拂昆城涨，暮瞩海虞孤，日照帘旌里，萧条粉墨图。>
<名花似美人，娉婷代应绝，夕阳时独立，风起满林雪。>
<何必青藜照，星光莽四垂，露寒休问夜，乐此未为疲。>
<病身劳应接，长日掩荏扉，燕子来何晚，春归寒未归。>
<楼台春后掩，环佩月中行，莫上胥门望，寒潮昨夜生。>
<今年七十七，出行须择日，昨夜问龟哥，报道明朝吉。>
<勿谓闲花草，色成各有宜，君看桃与李，未是岁寒姿。>
<陟屺寺南山，曾陪半日闲，春来梦携手，宛在白云间。>
<扬子洲前月，离人未觉愁，不因风雨夕，那识是孤舟。>
<世无半山叟，叹息屏间诗，曾参尚投杼，知己何敢期。>
<春催金谷晓，一望百花齐，不作辽西梦，从渠着意啼。>
<常年老瓦盆，珍重花神意，白衣人不来，对尔聊成醉。>
<地轴横昆丘，上有百尺台，天边桐柏水，西向城头来。>
<避闹深违俗，耽闲懒作书，故人无诮我，丘壑政关渠。>
<旭日原隰丽，积雨条枚新，万物此萧散，宇宙一欠伸。>
<芦花新有雁，四面水连天，清净非人世，吾诗咏不全。>
<可怜商山乐，黄绮不同归，闻公有二老，晚节自离奇。>
<隐密全真处，浑仑未剖时，从来只与么，不用讨瑕疵。>
<弃置复弃置，其然岂其然，百钱聊为我，更看小行年。>
<泽国多芳草，年年长自春，应从屈平后，更苦不归人。>
<把袖谋几售，开图计忽穷，空遗千古恨，不中祖龙胸。>
<舍南一曲溪，春涨半篙水，去作落崖声，雪花溅山翠。>
<两两琼霜下，盈盈瑶水涯，纵然同晚节，犹自异黄花。>
<刘戒释文义，潘不议论予，无乃谈学圣，勿越各身躯。>
<炼丹朱明洞，寄迹飞来山，五百年前事，春风为解颜。>
<藕花既相偶，莲叶亦相连，借问鸳鸯鸟，何茎最可怜。>
<积雨收梅夏，清风度麦秋，六宫争献寿，不觉月沉钩。>
<碧玉青楼女，盈盈妆粉红，不应试醮甲，翻令妒守宫。>
<刹景重遮壑，钟声出莫楼，欲寻归寺路，滩畔问渔舟。>
<翩翩十绝幡，飘飘九疑仙，洞口薜萝长，来降是何年。>
<朔风劲于箭，朔草枯如漆，万里度居延，尅胜在明日。>
<曲径因山转，精庐到地成，楼从云表出，人在日边行。>
<神烛光华丽，灵祛羽翼生，已传餐玉粒，犹自买云英。>
<疏柳静茅亭，亭下长江路，不见亭中人，萧萧烟景莫。>
<林下扶藤杖，溪边整葛巾，春风莫相妒，不是折花人。>
<麻姑东南别，衣袂湿空翠，雪中米黄花，愿饷西南使。>
<煌煌芙蕖花，绿叶扶金房，承君爱颜色，努力拒秋霜。>
<谁言北湖内，百里泛荷花，为少吴姬采，来冲汉使槎。>
<死生归有命，荣悴出无心，苔井闲磨剑，松窗自斲琴。>
<石路屐齿滑，天风吹高寒，花明喜珠缀，竹瘦愁露漙。>
<大江自吞空，中流涌孤山，欲取藏袖中，归置几案间。>
<旸谷种扶桑，根株万里长，八风吹不动，生在海中央。>
<日夜大江流，天边到石头，莫愁湖九曲，辛苦迟扁舟。>
<吾祖屯田公，遗书悉安在，为我谢诸兄，蠹鱼时一晒。>
<江清风偃木，霜落雁横空，若个丹青里，犹须著此翁。>
<寻诗小醉时，不许老农知，叶叶泛轻舠，试渡野水陂。>
<久住水东溪，欲往水西去，一夜春草生，溪路无寻处。>
<何处桃源路，当湖也自深，东风吹画舫，春早一相寻。>
<绮席春眠觉，纱窗晓望迷，朦胧残梦里，犹自在辽西。>
<携壶上翠微，雅致何今昔，谁知一笑间，俯仰成陈迹。>
<夜泊青山下，江空不受尘，只看波底月，便是谪仙人。>
<过雨天犹湿，新晴日尚寒，悬知晓妆好，破雾急来看。>
<近水宛芬芳，临风淡容与，不见采芳舟，疑逢戍边女。>
<有喜何须药，无尘即是仙，壶中春日月，聊数八千年。>
<田田白团扇，轻绡写蝉雀，用之却炎暑，生风郎掌握。>
<大小两黄鹂，公然吃花住，顷刻布同云，迷却来时路。>
<乱雨飞翔雪，冻雨催春暝，不念郎身寒，所畏郎心冷。>
<无事扶筇出，远寻麋鹿游，莫行松底路，松子打人头。>
<先业归犹在，遗经读未终，岂无门弟子，私谥作文中。>
<日催红𩉾鞢，雪放绿蒙茸，莫向东郊去，王春在九重。>
<上界足官府，飞升亦何益，还在此山中，相逢不相识。>
<秋水已复漕，秋风初怒号，天容霜后净，山势北来高。>
<物外日月忙，人闲忧患长，休谈梦中梦，万古一黄粱。>
<与子别来久，相思日几回，有时成邂逅，多是梦中来。>
<吾将益人善，因之攻人瑕，区区亦疏耳，如煮水灌花。>
<城池不高深，无财又无兵，惟有死报国，来生作弟兄。>
<泪染竹成斑，重华去不还，苍梧云一片，隔断九疑山。>
<雨过乱泉流，风声满树头，山斋如斗大，容得许多秋。>
<先生坐水亭，三伏不知暑，多少热中人，安得此闲处。>
<山头凉雨过，一夜溪声急，向晓下藤床，开门飞泉入。>
<一念无尘杂，三更有梦回，同他石桥老，过水探寒梅。>
<出门日已晚，棹短路何长，赖有风相送，荷花十里香。>
<胸中炯明月，一照万缘空，蝉蜕云霄表，堕地为儒宗。>
<倦飞甘白首，竹实正穰穰，不敢先尝食，留之待凤凰。>
<狼秦崇苛政，有女亦蒙冤，欲吊兴亡事，神应耻重论。>
<甲帐挂流苏，人道春云热，梅花一纸寒，襺云云不泄。>
<珍禽好毛羽，高飞不啄粟，路旁挟弹儿，何自规其肉。>
<双眉学新绿，二脸例轻红，言模出浪鸟，字写入花虫。>
<寒叶坠清霜，空帘著烬香，生前既无事，何事更悲伤。>
<渡口渔舟去，收筒捲钓绳，空留矶畔石，照水立鱼鹰。>
<独坐清风里，流云湿画栏，空斋无长物，十万紫琅玕。>
<寿亲发斑斑，彩服老莱戏，欲赋招隐诗，小山念松桂。>
<滟滟九微灯，流光铄瑶席，忽报阿环来，芙蓉别成色。>
<已复山上山，何当口中口，写兹秋下心，寄我女边帚。>
<下马久徘徊，林芳殊未开，春风真有意，须待主翁来。>
<清溪夹桃径，玉洞万株春，为有双溪误，渔人休问津。>
<吾尝评拄杖，妙处在轻坚，何日提携汝，同登入峡船。>
<月色满沧波，吾生乐事多，何人独醒者，试听濯缨歌。>
<不闻端别驾，敬士如子长，问道苍梧下，登歌刺史堂。>
<巉岩古径幽，疏林阁秋雨，小立藓花寒，江清鱼可数。>
<夕阳挂东峰，光色笼远树，西峰急雨来，童子渡溪去。>
<云顶峰崛奇，金渊水清写，勉从山水游，切勿轻民社。>
<题字成元草，绿天幻绛纱，勿容贪载酒，何客可名芭。>
<仙客厌人间，孤云比性闲，话离情未已，烟水万重山。>
<芗林未置身，泛宅先入手，二疏归来时，能似今日否。>
<小小黄山笋，移来画册中，英州那有此，尺寸亦华嵩。>
<秋叶不堪书，青虫解心事，屈曲往复回，却是相思字。>
<一自王之国，于今二十年，了无纤芥过，都是孝慈然。>
<急霰争璀璨，仙摽不解寒，汉家赵飞燕，偏许雪中看。>
<栖云佛堂顶，流水僧寮下，为恋清梵音，跳珠不成写。>
<未染仙人杏，偏柔帝女桑，应知蚕事早，不独斗年芳。>
<圣德垂甘露，天章下大风，又乘黄阁赏，愿作黑头公。>
<晴雪散河堤，春云晚复迷，鲤鱼跳藻叶，燕子拂兰荑。>
<我怀贞炼士，多在岩谷阴，惟有高林月，长知望远心。>
<小孤宁有匹，织女自无家，浪比人间世，增添白玉瑕。>
<两螭相吐吞，水气清人骨，截浇竹里花，分映岩前月。>
<年年心随雁，日日穹庐中，遥见沙上月，忽忆建章宫。>
<敲火然青竹，磨刀割素鳞，江湖真乐事，输与洞庭人。>
<梁溪深十寻，湛岘高万武，我作李公祠，春秋荐牲酤。>
<折腰为五斗，我已愧渊明，共赴东林约，怅然怀友生。>
<石头城上客，领取一枝梅，何事春消息，今从江北来。>
<人笑嵇生懒，胡然送巨源，归鸿君自看，依旧入苏门。>
<儿童烧爆竹，妇女治椒花，独有龙钟叟，凄凉感岁华。>
<昨夜梦归家，双桨石头下，江路不分明，五两健如马。>
<东园春正好，游乐预相招，诗酒如无伴，莺花也寂寥。>
<仙人王子晋，忽作千年别，时下碧云中，吹笙弄明月。>
<桃李六宫寂，君王在石渠，临鸾悔梳洗，女色不如书。>
<可怜姬告母，父孰与夫亲，能置此一问，未为愚妇人。>
<跋涉泥途困，栖迟茅店安，长风收细雨，淡月四更寒。>
<化工将末利，改作寿潭花，零露团佳色，鹅黄自一家。>
<团团白纨扇，奉君挥素手，馀凉入长夏，结交贵经久。>
<我惭仁知心，偶自爱山水，苍崖无古今，碧涧日千里。>
<香色澹若空，可当菩提树，梵呗度祥风，天花散如雨。>
<巉岩绕畛畦，小径通车马，即此是桃源，问津何为者。>
<岂不爱佳客，畏人践我苔，西园十日雨，三径不曾开。>
<朝采决明花，暮采决明实，他日偓佺翁，见我真颜色。>
<有客访山间，愁襟一笑宽，青灯亲软语，薄酒缓清欢。>
<屈指归来日，依然韦素看，杜门甘养晦，当路耻相干。>
<高住最高处，千家恒眼前，题诗饮酒后，只对诸峰眠。>
<落魄苏季子，无官妻嫂欺，尔若不见怜，飘零安可知。>
<烧残一篆香，睡起凭窗坐，静中得新诗，研墨瓶花堕。>
<一堂容万卷，长忆鹤翁诗，高阁日增崇，老至不自知。>
<作客二十载，扁舟西复东，不因俯仰累，谁肯任飘蓬。>
<距荷犹短短，叶小不胜珠，已有花相偶，参差出绿蒲。>
<阳春第一花，个个冰玉质，寘此读书窗，清香满芳帙。>
<冷星沈岛碧，胧胧日初晓，微茫空际烟，一点孤槎渺。>
<矰儿偏吠客，花下卧晴莎，莫出东原猎，春来兔乳多。>
<锦园无十亩，缓步足登临，弄月波涛细，爱山花木深。>
<平分从满箧，醉掷任成堆，恰莫持千万，明明买祸胎。>
<玉儿本来洁，新妆不爱浓，秋风罗袖薄，飘飘若为容。>
<不见绪山子，年光忽四周，随风秋夜梦，直到越江头。>
<野人三四家，桑麻足生意，试与叩柴荆，言辞应有味。>
<偶逢春尽日，饮酒到斜阳，再过丹房里，青山酒更香。>
<当暑恩何厚，交秋宠渐衰，凉风太情薄，玉树不禁吹。>
<胡蝶梦中意，杜鹃声外愁，问春春不语，柳絮暗汀洲。>
<春前已岁换，岁后始春来，彩燕随宜帖，缯花斗巧开。>
<晴轻风慭冻，寒重日生烟，谩道中和节，天颜正愀然。>
<只须开一树，香已满含风，清绝无魂梦，相看至夜中。>
<寒瀑落春岩，天垂百丈缣，更疑仙客宴，不捲水晶帘。>
<人云下元府，莫作马当看，自有天公仗，那能问水官。>
<断崖捲银涛，拍岸雪相溅，去住本无心，曾向岷峨见。>
<风尘犹澒洞，江海转深沉，不作乘桴兴，徒怀击楫心。>
<亭亭月下阴，挺挺霜中节，寂寂空山深，不改四时叶。>
<爱山如猿猱，清啸卧云石，山云入梦来，相见如旧识。>
<雨湿藕花渚，风吹芙蓉裳，因看山梁雉，亡却沙丘羊。>
<曰狂我岂敢，聊尔混樵牧，闭门春色深，相看柳条绿。>
<一听早蝉响，坐悲芳岁阑，新秋空索寞，前事但心酸。>
<身在瑶台上，不知风露寒，钱唐十万户，能得几家看。>
<久作还山计，于今渐有缘，终当来此处，盘礴听风泉。>
<鸟道盘空上，松根抱石生，羽人分两舍，鸡犬自闻声。>
<后代称欢伯，前贤号圣人，且须谋日富，不要道家贫。>
<思古理鸣琴，声声动金玉，何以报昔人，传此尧舜曲。>
<白鸟冲烟去，山僧渡水来，竹篱茅舍外，忽见野梅开。>
<江岸闲行处，晴云澹一天，微风生远树，吹送渡头船。>
<北固横江尽，东南第一州，六朝都在望，回首倦登楼。>
<猗兰幽人操，绿竹君子德，夭夭彼棘心，胡为久吾侧。>
<绵州有蓉溪，溪头结书屋，坐看芙蓉开，天然脱尘俗。>
<烟火隐茅茨，数家傍山麓，林深不见人，丁丁闻伐木。>
<楚泽秋声早，湘山暮色遥，偏来短篷上，终夜滴萧萧。>
<市墟沽斗酒，独酌复高歌，一笑语观者，比君更事多。>
<员外由来美，郎中望亦优，宁知粉署里，翻作土山头。>
<偶过嘉鱼县，因观恻隐书，云山千里外，为此一停车。>
<翠璧层层合，高松飒飒寒，白云昼不扫，常满石阑干。>
<我生苦忆君，我死人必忆，胡为眼前光，日日成虚掷。>
<风雨湿蓑衣，求鱼晚不归，此心先有待，何必说忘机。>
<萋迷碧沚烟，浅薄青苹雨，何事涉江人，褰衣悄然去。>
<莲叶何田田，田田生绿波，明朝大如盖，风吹将奈何。>
<共客谈风雅，花边或水边，胸中无一事，梦里亦欣然。>
<作队撼春萍，双头寸未盈，老渔暂相借，江海几长鲸。>
<驴技已过目，戎衣方骇心，文章端自误，痛悔空在今。>
<梵钟清磬落，觉路入虚明，去住云无定，青山只自青。>
<林步深转佳，川岛互澄秀，不到车马尘，红日自成昼。>
<腰间辘轳剑，错莫无精光，不是芙蓉浅，纯钩北斗傍。>
<借问天上月，古今照关山，荷戈来此地，白首几人还。>
<乾鹊噪送喜，训狐鸣主灾，龙随黄帝去，麟为素王来。>
<羸马不长臕，寒来龁枯草，幸不筋力劳，勿畏风霜早。>
<佛日山前水，行人甘露杯，须知源派远，直自四明来。>
<不是无知己，相忘独有君，孤襟开皓月，往事付浮云。>
<天回黄云断，林空古木疏，遥怜汉庭使，千里寄边书。>
<风飘鸣玉音，爽气生衣袂，上攀百尺藤，朝夕挹山翠。>
<独立荒烟白，不惊寒雁群，秖因春梦断，夜夜但空闻。>
<赞皇褒簇蝶，京洛古来希，一阵雄风起，穿林粉翅飞。>
<赠尔乌玉玦，泉清研须洁，避暑悬葛囊，临风度梅月。>
<太白归眠日，云山以为徒，可怜迁史笔，不为世芟芜。>
<本无媚春态，岂与群世争，贞心对此石，寒岁结真盟。>
<汝生不成生，汝死乃真死，可怜桑苎翁，今作若敖鬼。>
<霜节亭亭直，凌云发采章，春风和煦日，亲见凤鸣阳。>
<一夏病如此，他乡闲未回，疏檐闻鹊喜，知有远书来。>
<晓日开屏障，篮舆行画图，融融万物表，此处是规模。>
<极目千里外，川原绣画新，方知平地上，见不尽青春。>
<一棹吴江上，寒烟枫落时，无才堪赋咏，聊诵古人诗。>
<不有平生戚，安能极称时，无边此花鸟，方是野人诗。>
<明光寄陕服，朱幡沧海头，东方簇千骑，出入偕轩輶。>
<小草有贞性，托根寒涧幽，懦夫曾一嘬，感愤不能休。>
<母死儿亦死，母生儿亦生，兵刀是何物，门外自纵横。>
<喃喃若为语，栖栖犹恋巢，乌衣故乡近，好去莫辞劳。>
<藕行元有路，深浅总耕泥，摘叶能伤本，田田开未齐。>
<雨意真无赖，银釭夜寂寥，似添更漏永，耿耿自长宵。>
<峰晴堆夜岚，晨炊翠犹湿，但闻山鸟鸣，不见鸟出入。>
<晓日立彤墀，光辉玉仗齐，朝回长散诞，流水绿杨堤。>
<客居能免俗，尘事讵能清，坐近凌风干，方知饮露情。>
<洗墨临池客，移家住近江，越山青隔岸，偏入学书窗。>
<暮天晴遂定，秋使月明多，最爱云光薄，微微拂绛河。>
<小童玉不如，手攀荷叶嬉，鸳鸯惊起去，花下女儿知。>
<琪树已无尘，山幽地更灵，羽流来往熟，仙饭设青精。>
<取友能无怍，初终贵一如，陈张遗辙在，试展马迁书。>
<屋后万株花，垂杨拂岸斜，野人遥指认，望见是侬家。>
<苍生望云霓，难作池中物，孔明卧隆中，天子势亦屈。>
<毛茶自乐昌，五内尽清凉，屋角新泉水，微含石乳香。>
<独屋芝草香，蘅门落松子，轻舟泛芙蓉，明月在秋水。>
<相国私英倩，将军嬖子都，可怜洛阳令，只问主家奴。>
<别殿香三炷，斜廊酒一杯，官闲非侍从，骑马却归来。>
<大学示絜矩，中庸发尚䌹，昔人深工处，愿言日三省。>
<衣冠盛五岭，高山奠南服，五指出层云，岧岧翠相簇。>
<列位公侯宠，连营使相尊，庶僚供指使，谁复耻心存。>
<山林殊市朝，易隔故人面，珍重山中人，留面长相见。>
<一卷黄庭经，藏在枕头里，因病少静清，聊得刊数字。>
<寒山高百尺，老树傲风霜，更欲弹棋坐，秋声九夏凉。>
<今夜中秋月，含情独上楼，辰星三两点，偏照玉帘钩。>
<日澹平陵城，寒高华不注，北风湖上来，雪片大如鹭。>
<戎衍瑶林机，秀雪玉圃珍，向令能寂寞，岂不是佳人。>
<浪息定何时，龙门到恐迟，轻舟不敢渡，空立望旌旗。>
<鹤岭翠微分，山行半白云，停骖不忍去，前路市声闻。>
<白发千茎雪，寒窗懒著书，最怜吟苜蓿，不及向桑榆。>
<花发平章宅，莺啼省树春，殷勤花鸟意，愁杀独游人。>
<山深翠微寒，飞花乱如雨，轻风抽布帆，落日在高树。>
<小驿官无马，扁舟客有星，淮南芳草色，望见隔河青。>
<水阔疑无路，云深仅有山，儿童划小艇，出没稻塍间。>
<洞源一何奇，夹灵露其骨，莫漫叱成羊，且留坐山月。>
<薄幸东风者，无心半点春，桃花吹满地，片片似鱼鳞。>
<我是陶彭泽，东篱把落英，白衣空伫立，不复赋闲情。>
<端溪有潜虬，孕此金玉质，混沌一窍开，千年泻寒液。>
<煌煌金络脑，袅袅紫游缰，看花不畏晚，相逐过横塘。>
<月移阶上花，露滴阶下树，四顾寂无人，流萤自来去。>
<日永不可过，夜凉愁更多，蝉声嘶晚月，孤枕梦如何。>
<涌金春色晚，吹落碧桃花，一片何人得，流经十万家。>
<弇园五载内，重见二难过，不独金兰合，还怜玉树多。>
<周翁图太极，张子铭订顽，吾门礼义宗，毋离几席间。>
<青山如佳人，白云如游龙，佳人节不移，游龙去无踪。>
<白露拥苍石，红叶侵寒水，骑马下山来，啼鸟忽惊起。>
<昔闻蘧伯玉，行年六十化，吾道竟如何，悠悠日又夜。>
<亭小贮琴声，池清蘸花影，晓日上窗纱，幽人梦初醒。>
<巽风起东南，大地万物小，吴门共延瞩，匹练横江表。>
<有水碧于天，玄云滃然起，定是临池人，一沐管城子。>
<秦王昔观海，此石系楼船，锦缆已无迹，苍苔昏野烟。>
<倚石添新笋，争妍个个添，佳人听春雨，笑隔水晶帘。>
<秋生临水殿，月过望仙台，歌吹无聊赖，愁吟夜起来。>
<年年到此日，沥酒拜街中，万户千门看，无人不送穷。>
<白帝谁云陋，黄柑亦自香，一株三百颗，风味自吾乡。>
<虽有乘桴意，能忘出昼情，一官百僚底，是亦道之行。>
<贤才思述作，崖石尚磨砻，元才词华丽，颜公笔迹雄。>
<新芽肌理腻，映日净如空，恰似匀妆指，柔尖带浅红。>
<渚边新雁下，舟上独凄凉，俱是南来客，怜君缀一行。>
<我有王乔履，飞过会仙桥，相约纯阳侣，洞庭夜吹箫。>
<大地阳初复，寒江雪独深，古崖空老树，渔艇忽拿音。>
<岂是昧容华，岂不知机织，自是生寒门，良媒不相识。>
<章贡水流急，舟行不觉寒，棹郎烟雨外，争折小桃看。>
<红妆何草草，晚出南湖道，不忍便回舟，荷花似郎好。>
<不作笙箫用，开花待凤凰，阴阴一轩里，谁识阮生狂。>
<花开檐卜林，双禽弄香雪，动植乘化机，当此艳阳月。>
<羡君初拜职，嗟我独无名，且是正员尉，全胜兼试卿。>
<有意祝灵椿，无堪献野芹，玉杯真缪巧，金镜最忠勤。>
<芙蓉倒空青，松亭澹湖色，日暮酒船回，一啸千山碧。>
<文字元无底，功夫转到难，苦心三百首，暂请侍郎看。>
<魏阙回头远，夔门去路长，万年天子寿，一瓣福田香。>
<纶钓贫难忍，王侯贵不终，江边有行客，归兴十分浓。>
<百年同一叹，九月两重阳，人似柴桑老，花如晋日黄。>
<水际跨长虹，一亭俨孤峙，放袂此中行，飘飘何所止。>
<素质天然静，清芬绕鼻根，更于翘楚上，一笔起冰魂。>
<仙宫云箔卷，露出玉帘钩，清光无所赠，相忆凤皇楼。>
<秋风江上来，吹转东流水，停桡有所思，月白长千里。>
<萦纡九锁山，棱层几叠水，谁令翻其源，银涛迸石髓。>
<指挥铁如意，长笑动山岳，夜半放光明，溶溶漫碧落。>
<水净一匹练，山围六扇屏，春风才几日，药甲已先青。>
<采菊东篱下，南山入望时，葛巾新烧酒，正耐晚风吹。>
<破屋居人少，柴门春草长，儿童不识字，耕稼郑公庄。>
<万壑朝溟海，萦回岁月多，无如此沟水，咫尺奉天波。>
<连根煮菜种，带叶■生薪，琐琐无庸叹，区区愧此身。>
<天地有此山，植此毛竹久，我本山中人，清风振千古。>
<饭已茶三啜，隅中粥一盂，陶然咏皇化，安用东封书。>
<水定浮春岫，鸦盘落远林，上方钟送夕，隐几兴何深。>
<空斋寂无人，丝桐奏流水，飞絮落寒潭，静逐浮云起。>
<虚亭林木里，傍水着栏杆，试展团蒲坐，叶声生早寒。>
<寂寞东山月，迢递新城道，举头望西州，伤心剧秋草。>
<桑间戴胜飞，桑上鹁鸠啼，社日闻歌唱，田翁醉似泥。>
<卧君白云床，读君紫霞书，桃花乱坠酒，疑是武陵居。>
<一时盛意气，四海竦风棱，我怀非此念，兀坐对青灯。>
<汉水亦太急，江浑只恁流，何如彭蠡泽，清莹解人愁。>
<夷夏天应共，羊城地独灵，端阳登塔顶，应起望乡情。>
<吹来槐荚细，过去杜鹃悲，惯客久无念，送春闲有诗。>
<门前宫槐陌，是向欹湖道，秋来山雨多，落叶无人扫。>
<细雨鸣窗竹，羁人思不堪，风流无柳子，寥落古湘南。>
<幽兰满洲渚，纫之可为佩，欲遗心所亲，涔阳何处在。>
<老来经节腊，乐事甚悠悠，不及儿童日，都卢不解愁。>
<一卷南华子，科头抱双膝，时有鹿麋来，殷勤似相识。>
<丹成灶犹在，夜气接湖云，仙路何由问，刀圭幸见分。>
<小院无人夜，烟斜月转明，清宵易惆怅，不必有离情。>
<落日五湖游，烟波处处愁，沈浮千古事，谁与问东流。>
<姊妹渡云海，遥窥夜织颜，报章谁斗巧，容易落人间。>
<鸟喧金谷树，惟此出尘埃，古戍鸣寒角，池塘暗不开。>
<几度别仙山，瀛洲绿水环，碧桃开又落，乱点玉苔斑。>
<疏林远烟暝，归鸟收夕喧，独立恋馀景，幽抱与谁言。>
<南北与东西，溪光仍树色，人间无热轩，物外清凉国。>
<循涯不知浅，见底似非深，永日无波浪，澄澄照我心。>
<野趣围芳径，晴云递碧空，歌翻花坞外，人在竹船中。>
<几水黄金碾，珍羞莫与俦，玉光吹不散，碗面一轮秋。>
<雄搆因无逸，豳风曲未终，圣皇稽古意，直欲继神农。>
<俗士不足语，之子谁与娱，闭门但痴坐，尔辈宁可无。>
<草堂近翠微，雾霭扑人衣，乘兴欲相见，到门翻有违。>
<玉带桥东畔，蘼芜战血斑，凄凉一曲水，知是锦袍湾。>
<溪浅复通桥，过者犹恨懒，赖有沙上鸥，常为独游伴。>
<波影媚松樾，山色丽石阑，留连南川月，不肯下云端。>
<祖龙砺长剑，昔道此南巡，徒挟雄铓利，湘川奈水神。>
<一日百里程，来往纷如织，愿乘般若舟，无藉篙师力。>
<风急雨初过，天高日未曛，翠鬟堆晚岫，水墨画秋云。>
<洁比何郎白，净如宝儿憨，秋风竹篱径，日暮道人庵。>
<燕公郡事暇，诗兴满沧波，粉饰开元治，江山为助多。>
<希夷登岳顶，与子相追随，天风落笑语，想见对谈时。>
<野寺无人到，春风扫落花，重寻旧游处，泉石绕烟霞。>
<清池如半璧，下浸青天月，依稀玉兔边，侧露金银阙。>
<刻石书离恨，因成别后悲，莫言春茧薄，犹有万重思。>
<暂息草萍驿，心安即我庐，万山新雨霁，半枕黑甜馀。>
<有鸟异孤鸾，飞无群独漾，鹤戏逐轻风，起响三台上。>
<秋风唯苦吟，举世少知音，窗前三更雨，灯前万里心。>
<贫舍珠如谷，荒村雨似尘，日来官府峭，莫怪索租人。>
<朝来山喜鹊，踏折一枝长，乱落苍苔面，泥沾亦自香。>
<十载相携处，白云知几重，莫经葛陂道，风雨去为龙。>
<幽居悟前疲，寡欲得身健，筮之此何祥，厥繇无水困。>
<西城有明月，照彼崇台上，万籁夜沈沈，清光独相向。>
<悬泉鸣石窦，清响奏云门，绝壑无人饮，应分连臂猿。>
<山川忽摇落，风雪交岁暮，堂堂十八公，正尔守门户。>
<爱君池下影，时来池上眠，落花映修竹，静起一帘烟。>
<断崖数千尺，隐然一辎𫐌，即看摇落候，不改芙蓉青。>
<个个竹弄雨，丫丫树撑烟，还教来拜石，痴绝伴清妍。>
<对酒何曾醉，寻僧未觉闲，无人不惆怅，终日见南山。>
<不复问无违，祗应懿子知，尚愁人不省，以礼告樊迟。>
<南风不满旗，新晴日初暖，草木生光辉，得意流莺啭。>
<儿今赠君别，情知复会难，莫言钗意小，可以挂渠冠。>
<读书轮何知，问羊马何与，二理仍两心，终无研究处。>
<仙家瑶林天，移来在江国，谁欤境中人，山立而玉色。>
<江汉深无极，梁岷不可攀，山川云雾里，游子几时还。>
<松风敲剑壁，花露滴琴床，坐对前峰月，空山丛桂香。>
<天下极难事，取土益高陵，千秋华岳顶，帝座几人登。>
<蝴蝶自蘧蘧，群飞集仙洞，衣化是何年，揽却游仙梦。>
<两岸青山合，一溪春水深，兰桡须慢拨，处处可娱心。>
<披云斲奇峰，稍稍堕危峭，百年能几何，万事付一笑。>
<月堕江欲吞，风停波不动，高眠天作帏，惯与鸥同梦。>
<请得一日假，来游半月泉，何人施大手，擘破水中天。>
<明月一尊酒，清风万卷书，南山山下地，终欲卜休居。>
<叶尽花全发，枝枝透月明，影从人外散，香以夜来清。>
<天子西巡狩，彤弓锡虎臣，楼兰何日斩，看汝画麒麟。>
<天下方多巧，讷庵元不知，庵中人默坐，兀兀到黄羲。>
<交情易翻覆，世态多炎凉，倦游将何之，可乐唯醉乡。>
<王昌娶少妇，日夕盛弦歌，妾亦有秦筝，夫婿戍交河。>
<今朝送迁客，憔悴不胜情，莫怪愁看镜，蛾眉世总轻。>
<莫奏水调歌，杨花怨春晚，萧萧日影斜，已绝广陵散。>
<众口一酸调，佳处在味外，忽使水火争，谁令居鼎鼐。>
<甫昔排阊阖，雄曾赋馺娑，而今行不得，切莫唤哥哥。>
<天子诏多士，喜君为此行，美璞必三献，大禽终一鸣。>
<山边牧羊者，谁得似初平，羊化人俱往，年年草自荣。>
<六经立人极，万古如星日，游居日以深，春风群芳茁。>
<滋兰自骚人，香草以比德，九畹如井田，惟馨亦充塞。>
<谁家无春酒，何处无春鸟，夜宿桃花村，踏歌接天晓。>
<长江日夜流，妾心终不改，谁谓江头人，相思不相待。>
<晚节喜长存，阳坡大托根，年年春雨后，生子又生孙。>
<近市轻烟浮，晨炊日已晏，醒来看黄粱，犹似梦中饮。>
<往时椿阁老，盛德传乡闾，至今风流在，遗芳殊未疏。>
<珍禽饮盆池，将扇扑窗户，一声惊得飞，再声惊不去。>
<碧天寒已深，晚露树沾濡，鸣蝉诉夕阳，不道秋风急。>
<海蚌直儱侗，不类海蠡儿，开口便见胆，也好与一槌。>
<卫霍干城旧，伊夔鼎鼐新，万年天子寿，四海一家春。>
<疏点空阶雨，长明古殿灯，庐山岑寂夜，我是定中僧。>
<万里同安月，秋来的的明，愿将通夜白，流照水西营。>
<宇宙相同意，越江万里深，东方欲曙色，画角动悲音。>
<纤纤花入麦，漫漫雨黄梅，泥径无人度，风帘为燕开。>
<梅花照归眼，春色戒行装，君命不俟驾，安敢怀故乡。>
<柳风吹浪花，溪云澹无色，偶此争渡人，日夕未遑息。>
<昔别秦淮岸，停桡绿树边，伤心江上水，不敢问来船。>
<晨膳嫌羹薄，寒机怪织迟，阿家语新妇，汝有作家时。>
<不谓一子墨，忽成三客卿，君家好兄弟，鼎立并驰名。>
<山远惜担重，日斜愁路遥，太平甘食力，不是会稽樵。>
<六国无人起，诛秦始子房，功为天下首，不独佐高皇。>
<风雷汉臣会，天日唐主真，而曹其勉旃，或者一见亲。>
<借问取鱼人，用巧如用拙，岂识个中心，一竿蟾光活。>
<子骨连蹄痛，多应是物伤，烙蹄蹄不发，渐渐骨开张。>
<曳颈吟松梢，何异扬州鹤，胡为鹤未成，苦被玄裳错。>
<保心如保印，印去能吏拙，事心如事亲，常令安且悦。>
<风雨三更梦，江湖万里心，青灯正愁绝，可惜不能琴。>
<秋水不可极，月出寒山静，一夜孤舟边，风吹芦华冷。>
<匣中有古镜，清光如明月，昔照我朱颜，今照我白发。>
<翰墨消长日，尊罍占远风，纤尘吹不到，人在玉壶中。>
<朝食驼乳糜，暮饮马潼酒，胡女解媚人，琵琶不离手。>
<放鹤人何在，孤亭横翠微，客来亭上坐，惟见白云飞。>
<兹池何日辟，洗耳浪传名，不遇巢由辈，安知泉水清。>
<神骏知无匹，骁腾绝域来，流沙一丈雪，夜拂白龙堆。>
<冉冉花明岸，涓涓水绕山，几时抛俗事，来共白云闲。>
<马卿犹有壁，渔父自无家，想子今何处，扁舟隐荻花。>
<主人鸡黍约，客子龙唇弹，曲罢馀鲛泪，深深溅玉盘。>
<秋菊有佳色，浥露何鲜新，我思彭泽翁，清风古犹今。>
<冬深熟始黄，香甚为含霜，玉手休冰著，堆他在绣床。>
<新晴快老读，斜日在遗编，吾非求甚解，会意即欣然。>
<幸不生涧底，杰出苍苍崖，岁寒只孤秀，万木非吾侪。>
<矮窗岑寂中，一字一点血，血尽笔秃时，止止不须说。>
<何处静而清，蒙泉出山下，观物本无心，一原穷万化。>
<芳绿静含烟，悬泉散碧天，春山不须买，石上剩青钱。>
<长官尽奸富，为恶未渠央，各使金如粟，各使马如羊。>
<过了铁围山，复生金莲台，与问万上座，一笑愁容开。>
<晨起出门去，江声自悲咽，满目无行人，前山雾如雪。>
<策杖看耕图，拖云出深谷，回头日未斜，还可将书读。>
<陟浅犹须杖，谁云佛有神，乃知杯渡者，祇是热瞒人。>
<夏日红相照，天晴坞自开，襄阳多稚子，摘赠故人来。>
<宣发貌如童，藏书比素封，何须二千石，有子是元龙。>
<青山何人家，芳草满樵路，猿鹤未归来，残月照烟树。>
<内乐本无声，吹箫且任情，于兹代长啸，自是一般清。>
<出门见青山，殷勤尽一别，尔自知吾心，悠然竟无答。>
<高亭行处尽，远岫望中微，日月开禅观，云霞护客衣。>
<底处飞双燕，衔泥上药栏，莫教惊得去，留取隔帘看。>
<欲作愁霖赋，愁多思不禁，可怜中夜月，无奈掩秋阴。>
<江流无断绝，日钓横塘水，不见千里人，愿得一双鲤。>
<禽鸣脱破裤，定无新易故，此语莫相讥，善贫知有素。>
<不入红尘市，安居三十年，至今庵下路，芳草碧芊芊。>
<独坐幽篁下，娟娟露如泻，试拂膝上桐，谁是知音者。>
<阴阳一太极，羲画本无书，欲究先天意，应思未画初。>
<炎风播酷暑，羡有龙鳞扇，五月傍华清，潇洒寒冰片。>
<闻有定心胜，闲来访给园，最怜幽密处，无客解寻源。>
<脆瓦稀疏点，凉窗稳贴眠，梦中何所见，峡水与帘泉。>
<穷鳞赴激湍，渔子争夜渔，何时更拊手，濠上观鯈鱼。>
<岌岌两峰峙，岚光照寺门，青山无今古，白云自朝昏。>
<十里黄茆路，几株寒食花，云从山崦没，日向石林斜。>
<磊磊涧边石，猗猗兰作花，光风一枝拂，香满杏林家。>
<毛衣如涴墨，性慧独能言，寂寂空山去，休随众鸟喧。>
<泉疑横琴膝，花黏漉酒巾，杯中不觉老，林下更逢春。>
<幽艳曾无岁，寻香人自寒，一般清冷致，终不悔衣单。>
<白云封不住，碧树吐奇滋，相看两无语，各是会心时。>
<归云去悠悠，长风来猎猎，檐角两长楸，斜阳晒黄叶。>
<蒲生亦有笋，菰生亦有米，可怜芙蓉花，照影秋塘里。>
<忆昔跨吟鞍，花翁赏新句，回首十年强，肠断天竺路。>
<丘垤不必贬，泰山不必尚，聊且放教平，下学而达上。>
<城西十日雨，病叟得无饥，亦有罗希吕，厓山赏小诗。>
<种莲恨不早，得藕常苦迟，谁知心中事，久已落怀思。>
<平生不量力，妄意希前修，懵懵虽无见，拳拳未敢休。>
<亢阳三月馀，诏下宽刑狱，囹圄半空虚，甘霖稍沾足。>
<江湖宽相容，风马留更勤，襄阳或可传，北山若为文。>
<药苗不满笥，又更上危颠，回指归去路，相将入翠烟。>
<卢循乃乱臣，隐之作廉吏，廉吏与乱臣，董莸不同器。>
<沙远名乾海，坡高号望城，海曾无滴水，城亦是虚名。>
<大觉如来指，心王作智都，刹尘千万亿，定相不差殊。>
<天游神不虚，火解形复见，明明学道心，不与劫火变。>
<朝出扶桑来，莫入虞渊去，胡不缓驰驱，百岁一朝暮。>
<凉飙肃馀音，微云澹清影，美人期未来，独立清秋迥。>
<新春十日雨，雨晴门始开，静看苍苔纹，莫上人衣来。>
<主人不相识，偶坐为林泉，莫谩愁沽酒，囊中自有钱。>
<放去逾三岛，归来下九天，绿坡春草细，彷佛似青田。>
<世故多歧路，功名一聚尘，观生何处是，半榻隐吾身。>
<阊阖春风起，花开次第新，拂墙花树动，疑是弄珠人。>
<烟锁池塘柳，灯垂锦槛波，回波初试舞，折柳即闻歌。>
<一闻尧禅后，洗耳急归休，邻叟嫌泉浊，牵牛饮下流。>
<兹石不解酒，偏饶饮者意，若无清音夜，输却一旬春。>
<枯根覆已尽，残夜滴寒塘，人在空山里，山空人影长。>
<岭口云拖白，江头叶借绯，西风来问罪，老火不须威。>
<十日书云后，窗中影渐长，好将五色锦，为补舜衣裳。>
<萧洒稽山道，风流贺季真，相思不相见，愁杀谪仙人。>
<诘曲小轩斜，酴醾一架遮，春风零落后，浑似雨天花。>
<倚筇聊一望，何处是秦川，草色初晴路，鸿声欲暮天。>
<硕果食难尽，其机运不停，岷峨几霜雪，依旧草青青。>
<洋洋一掬水，纡石自为堤，洞识盈虚理，高山是指迷。>
<涨落沙痕出，堤摧岸口斜，断桥堆聚沫，高树阁浮槎。>
<北风故应阴，南风还当晴，占风更占雨，巢穴寄吾生。>
<平湖荷叶生，田田欲无空，不见水中鱼，但见荷叶动。>
<挑灯卷绡幕，朵朵秋花明，恍如挈仙侣，踏月芙蓉城。>
<春雷地底发，匹练空中飞，毋劳久行雨，解旱便应归。>
<小坐松根石，悠悠几度春，谁知安汉老，原是避秦人。>
<冷碧新秋水，残红半破莲，从来寥落意，不似此池边。>
<钱刀故所轻，黄金将买妾，画得新眉长，虎头故痴绝。>
<白露垂珠箔，新蟾上玉钩，那知霄汉上，不为替人愁。>
<昔日栽花者，官移花未开，旧花今岂在，犹说范公栽。>
<北陆寒未半，南枝春已回，方于雪中种，便向雪中开。>
<天马走长空，兹峰偶一系，万象欲现时，聊将系吾意。>
<正旦四篇诗，缘忻七十期，请观唐故事，未放晋公归。>
<上马出门去，玉鞭持赠郎，感侬珍意重，莫挂柳枝傍。>
<沙上独行时，高吟到楚词，难将垂岸蓼，盈把当江蓠。>
<人言阿龙超，阿龙故自超，济南一下语，北地不成骄。>
<山寺清钟晓，江帆细雨秋，瓜洲三日泊，不为阻风留。>
<远岸长林下，牛驯意态闲，不须歌扣角，归去卧柴关。>
<浮云满长空，闲客醉岩中，不学丹砂术，何劳问葛洪。>
<自倚能歌日，先皇掌上怜，新声何处唱，肠断李延年。>
<轮囷卧霜露，秋晓摘初归，自笑诗人骨，何由似尔肥。>
<疏竹间纤梅，清标绝点埃，微风动虚幌，似有暗香来。>
<移得山后蕉，种傍山前屋，扶疏数叶开，还如山后绿。>
<墓冢枕苫席，□杨凄夜乌，鬼亲双眼泪，万古注江湖。>
<万事休杯酒，高情谁与论，寄语问安者，谨勿过吾门。>
<湖源深可酾，溪水清能照，坐见落花来，不知春色老。>
<白昼泉濛濛，乍看若烟雾，风吹忽倒飞，半挂崖边树。>
<露重芙蓉馆，云轻翡翠城，文园病司马，消渴望金茎。>
<莫道梨花瘦，杨花更可怜，随风消雨恨，总在客窗前。>
<纤巧逐时新，谁将大雅陈，天孙古机锦，笑杀世间人。>
<坐见斜阳影，离离西过楹，问愁无可答，底是少心情。>
<柳映金铺丽，菰黏玉俎香，六宫随凤辇，来献九霞觞。>
<坎坎复简简，挝鼓船楼头，凭楼一长啸，气入洪河流。>
<茅屋依青嶂，松枝拂户低，鹤来休便住，留著白云栖。>
<龙行踏绛气，天半语相闻，混沌疑初判，洪荒若始分。>
<溪童出门望，鸥鹭满空下，江水淡无情，尽是忘机者。>
<对面绝商量，独露金刚王，割截无嗔恨，刀山是道场。>
<芝生玄堂阴，三秀备五色，烨烨扬辉光，瑞应天中极。>
<夜雨空窗外，时闻滴滴声，羁人心万里，欹枕到天明。>
<自怜胶漆重，相思意不穷，不惜尖头物，终日在皮中。>
<草遍颍阳山，花开武陵水，春色既已同，人心亦相似。>
<南楼夜已寂，暗鸟动林间，不见城郭事，沈沈唯四山。>
<道人南山来，万里青云开，去念见本性，聚散真悠哉。>
<天上春先遍，世间人未知，黄金装柳蕊，红密点花枝。>
<沧波眇碧落，芦叶生秋风，一船不结缆，长啸月明中。>
<挺挺潇湘玉，平生意独耽，玉堂风雨夜，思尔隔江南。>
<鸿雁绝稻粱，江湖自嬉饱，君看太庙牺，所欠非刍藁。>
<证圣南朝寺，三年到百回，不知墙下路，今日几荷开。>
<作吏谋全拙，从军事亦非，乡心秋塞雁，尽日向南飞。>
<莺啼燕树合，水漫渚蒲新，春归不须恨，化域自常春。>
<暖日抽芦荻，柔风杨柳花，春江浓似酒，何处问渔家。>
<凤池八法笔，写此翠琅玕，六月不知暑，庭中生夏寒。>
<不见旧朱陈，山居长子孙，时平春事蚤，随处好耕耘。>
<嵩阳不得到，华顶可徘徊，当知吾性分，自有一天台。>
<锦城梅花海，十里香不断，醉帽插花归，银鞍万人看。>
<画合围香里，明窗宴坐中，兵符不须篆，丹转药炉红。>
<载酒纳微凉，独爱荷香处，不是周濂溪，也得濂溪趣。>
<通衢亘其南，危楼冠其北，如何境日新，烟云为笔墨。>
<霜华重于雪，星光明似月，喔喔荒鸡鸣，萧萧征煚发。>
<丝雨笼深院，团花皱碧罗，不怜孤枕梦，终日恋池荷。>
<我笑陶彭泽，闻钟暗皱眉，篮舆急回去，已是出山迟。>
<家住孤峰顶，长年半掩门，自嗟身已老，活计付儿孙。>
<仙人炼丹处，云是杜光庭，手持青玉琯，月下唤龙听。>
<明月岁如此，青枫再改颜，故山有丛桂，怅望几时攀。>
<用此临吴战，何人为越谋，夫差曾不寤，亡国始知羞。>
<三友梅松竹，水石漱寒漪，岁晏盟如在，春风谓不迟。>
<天上清虚府，人间香影家，阿刚斫桂斧，只合种梅花。>
<岩石久垂头，兽王亦弭耳，佛法本无多，捩折象鼻子。>
<月上墙东阿，秋光照庭户，幽葩向人明，泫似泠泠露。>
<忆我园中菜，栽迟科未敷，哀哉被摧压，端亦似人癯。>
<流芳能几日，惆怅又闻蝉，行在多新贵，幽栖独长年。>
<耳根听不歇，滴滴冷于秋，疑是山翁醉，岩前枕瀑流。>
<已赓彭泽辞，更拟辋川诗，未老还山了，犹嫌归较迟。>
<春日涨云岑，故园当北斗，窈窕桃李花，纷披为谁秀。>
<绿雾湿蒙蒙，纷披路不通，秋声夜来起，无处着西风。>
<八行锦字多，一字珠百斛，就里拈一珠，时时向花卜。>
<刊落闲枝叶，推寻到本根，始知酬酢处，无地不乾坤。>
<𣸣涌悬崖下，泠泠注不穷，将期挹甘冷，弱水渐难通。>
<草迷苍耳子，鸟弄白头翁，十里湖山树，平分杳霭中。>
<忍于父母国，去此欲何之，所以柳下季，三为鲁士师。>
<天设蛮江险，鸿濛一派通，未须论禹迹，疏凿仗神功。>
<垓下千年碧，而今幻作花，当春诉离恨，来就丽人家。>
<闻说钱方士，回生一匕中，众生犹痿痹，吾药愧全功。>
<梅花开雪中，相看斗奇绝，常教雪似花，莫遣花成雪。>
<莫羡海棠色，听言著子时，骊珠千万颗，撒向嫩桑枝。>
<大隐在朝市，仙人好楼居，方平今白发，未许见麻姑。>
<手挽铁龙君，登楼唤黄鹤，万顷碧天空，梅花何处落。>
<信艇出荒矶，水声喧众壑，晴岚远岫明，乱石潮痕落。>
<客路当残岁，凄然正忆家，山童不解事，停马折梅花。>
<已作一宿客，渐为千里人，吾亲白云下，回首一沾巾。>
<滕叔死千载，犹存蛱蝶图，狂风一夕起，尽化作青芜。>
<岂无深山色，难教世人冷，春梦果然深，松风吹不醒。>
<朝从田父饭，憩马古林西，村鸡不知曙，日高犹自啼。>
<终岁在城市，日夕怀秋山，为问幽居者，看云可已还。>
<清心自饮露，哀响乍吟风，未上华冠侧，先惊翳叶中。>
<出门乘款段，中道值权珰，黠校四五徒，前驱何尔强。>
<春雨过前溪，垂杨树树低，绿窗人不语，惟有晓莺啼。>
<嶕峣紫霞表，周回石如栉，曾逢百岁人，闲说兵戈日。>
<若问抽添法，纵擒怕觉迟，调停无损益，方始证无为。>
<萧萧芦荻秋，水色净于雪，西风吹雁群，点破寒江月。>
<浙浙万瓦敲，沉沉一壶醉，窗里玉山颓，窗外玉山至。>
<燕子知时节，还寻旧宇归，新人方按曲，不许傍帘飞。>
<晴色催诗兴，归期慰客怀，朱乡看渐近，襟抱共谁开。>
<诡御羞禽获，随车忍兽呼，为驱须桀纣，竞逐欠陈吾。>
<阻陪称寿席，想见醉芳樽，嘉庆宜图画，簪绅遍子孙。>
<火德方居夏，端符帝运亨，化工初不宰，继照付重明。>
<明主东封后，龟蒙望益尊，巍然此行宇，时许荐苹蘩。>
<萧萧惊落木，飒飒响秋风，无数闺人恨，凝眸数过鸿。>
<小儿何所梦，夜梦笔生花，花根在何处，丹府是吾家。>
<有时牛亦坐，何处鹤还留，天台二万丈，谁踏紫冥讴。>
<偶逢故乡人，寄书故乡去，妾家在横塘，门前两株树。>
<海风吹梅树，十日闭门中，坐惜繁华过，墙头数落红。>
<渌水平如镜，芙蓉媚远天，时闻采菱曲，唱近使君船。>
<新语汉高惊，片言粤佗喜，乍可动帝王，常恐厌儿子。>
<菡萏含犹浅，青青带露寒，的中元有薏，莫但作莲看。>
<我爱韩亭好，天遥眼界宽，引觞延胜友，笑语出云端。>
<两水汇长江，绝壁上苍翠，前头风浪恶，危樯且深避。>
<昔辞怀后会，今别便终天，新悲与旧恨，千古闭穷泉。>
<昔日循良吏，狱空无怨声，刑清本无术，心地要先清。>
<幽弦不成声，手生欲谁诉，平安两字书，开落几花树。>
<月上乌柏林，光射山茶叶，叶底白蛾飞，团团似蝴蝶。>
<药性贵温凉，胡为辛且烈，无与桂附徒，天资更趋热。>
<欲见心无已，久违情奈何，云烟虽咫尺，不得屡相过。>
<鸣榔百花洲，系船杨柳树，乳鸭湖上归，浮沉不知数。>
<无病有千春，病来在呼吸，细碎简平生，收拾将何及。>
<石濑清冰合，黄山白战鏖，道人禁得冷，扶醉过溪桥。>
<导水章江入，看云庾岭开，柴门君莫闭，日许问奇来。>
<梦断清宵月，愁深长乐宫，无劳怨团扇，渐冷是秋风。>
<故人留雅曲，今与新人弹，新人听不足，复使后人欢。>
<潇洒石池边，清标出自然，东风零乱后，蜕甲玉蜿蜒。>
<蟋蟀吟芳砌，芙蓉落碧池，如何秋夜月，只解照相思。>
<红颜怆为别，白发始相逢，唯馀昔时泪，无复旧时容。>
<去国三千里，携家四十程，云岩暂投宿，聊使梦魂清。>
<十万琅玕枝，个个青欲堕，不分王徽之，借我亭中坐。>
<蝶趁飞花舞，莺和睡柳酣，日长人境静，聊尔试春衫。>
<细簇盘洲岸，初惊合浦还，娉婷邀十斛，惜取买青山。>
<开轩望长野，迢迢芳草绿，持竿彼何人，冒雨驱黄犊。>
<云浮海蛎房，日烘蒲蠃甲，依然汝南陂，不似桂阳峡。>
<窗外翠禽啼，巡檐索笑时，铁心浑不改，只许墨卿知。>
<始见椒花绿，又惊椒实红，客心正郁郁，作底对秋风。>
<主人有酒癖，客子负诗才，诗酒差相敌，从君日日来。>
<初度官湖水，照见旧头颅，本来真面目，变化复何如。>
<远游不称意，裘马半摧残，惟有罗浮色，归人日日看。>
<我愿天下士，奉亲皆若此，家家父母前，人人老莱子。>
<夹溪黄叶路，三户米花村，车马须臾事，寒山日掩门。>
<石染湘江泪，真涵太极情，百年双老眼，相对两无声。>
<连窗风撼山，引酒灯照坐，逍遥入庄吟，憔悴失楚些。>
<日暮池已冰，翩翩下凫鹜，不怕池中寒，便于冰上宿。>
<眼看人换世，手种木成阴，藏拙无三窟，谈禅剧七禽。>
<隔水见江光，前山送夕阳，归帆风力便，吹过白龙堂。>
<焦山夜来雨，澎湃复萧瑟，恍然杨子江，翻动蛟龙窟。>
<秋桃实累累，久熟双颊赤，风来堕苔径，取食味如蜜。>
<山翁劝我酒，共指池上柳，昨日东家春，今日西家有。>
<后生诚可畏，积学实难量，养正功宜豫，家庭笃义方。>
<陇版回九折，七日乃得越，如何下陇水，瞬息成决绝。>
<大江来自蜀，众水共朝东，我欲扁舟去，问津从此通。>
<无心曾出岫，倦翮早知还，为报长安使，休寻海上山。>
<竹长长有枝，帨长长有须，与君结连钱，缠绵当似之。>
<烟波杳何之，汀洲郁寒翠，一江春水生，是妾相思泪。>
<散诞爱山客，凄凉怀古心，寒风天阙晚，尽日倚轩吟。>
<蔼蔼古城暮，遥遥车马度，同为城外人，不识城中路。>
<子母不相离，何心办捣蚨，忍能利铜臭，不枉唤钱愚。>
<春意藏山川，如童蒙未发，一朝兴勃然，触处争英杰。>
<毛羽不多异，浪于花得名，深疑杜陵误，黑白未分明。>
<凤鸟期不来，瑶华几销歇，唯有山中人，吹箫弄明月。>
<芦花秋似雪，掩映钓鱼舟，先世嬉游处，经过泪暗流。>
<美人罗带长，风吹不到地，低头采玉簪，头上玉簪坠。>
<当年丘壑心，皎皎秋夜月，那知蹭蹬间，秋风彫壮发。>
<双峰君到后，山色为君开，朱土春来润，畚泥带雨回。>
<多病宜田里，无名籍殿衙，一耽林馆胜，回首笑尘哗。>
<花练初著时，郎乘果下马，何处遣相寻，知在荔枝下。>
<夷犹君莫问，栖息草堂深，自有卢鸿业，非同泽畔心。>
<浮云笼晚照，野树亦轻阴，莫道无人迹，春山也自深。>
<为客家千里，思归月满楼，木犀开欲尽，病里过中秋。>
<人不幸不及，相看成自惊，莫讶醉人醉，未饮不为醒。>
<头戴鹿胎皮，身披鹤氅衣，月寒丹井立，霜白醮坛归。>
<奥室乃环堵，窗户何由施，一瓦覆蠡甲，天光常下垂。>
<一睹倾城貌，尘心只自猜，不随萧史去，拟学阿兰来。>
<何氏之从学，源流远有馀，穷经类元凯，能赋似相如。>
<去家不百里，幽兰生郑谷，即看入梦后，荣庭尽芳玉。>
<一夜点苍山，入君读书舍，芊眠白云色，而亲在其下。>
<独卧听晨喧，揽衣欲遽起，院静不闻人，鸟啼深树里。>
<路作两岐分，亭多聚白云，无心本无恋，于此尚纷纷。>
<路傍一株柳，此路向延州，延州在何处，此路起悠悠。>
<人生落世故，至宝堕深井，傥无自拔计，金玉谩弃屏。>
<独自不争春，都无一点尘，忍将冰雪面，所至媚游人。>
<北斗七星高，哥舒夜带刀，至今窥牧马，不敢过临洮。>
<同来不同去，离别暗销魂，闽浙若同水，遍舟送到门。>
<沅湘流不尽，屈宋怨何深，日暮秋烟起，萧萧枫树林。>
<东还复西去，相将总壮颜，青天悬玉镜，为我照榆关。>
<遥空独鸟还，松际孤云没，呼彼谪仙人，同问青天月。>
<分付司花女，谁何六枳关，少年轻薄子，驱去勿教还。>
<良工固难遇，拙匠非谋始，胜果君勿忧，自有神人启。>
<鼓吹出层颠，恍奏钧天乐，气慑阮嗣宗，声从半空落。>
<旧识名花好，秋来本末新，衣裳君莫羡，杂以赠佳人。>
<瓜架穿萤白，藤梢点露青，牵牛花巳发，天上候双星。>
<念无凌风翮，啖汝洗儿果，莫笑侬无功，一字珠一颗。>
<身心俱寂灭，想念亦纷纭，此是维摩老，无生不二门。>
<莫把层楼倚，楼高接远天，东风乡国路，直在白云边。>
<有鸟名脊令，在原飞且鸣，人皆有兄弟，惟尔独多情。>
<即今三伏尽，尚自在临邛，归途千里外，秋月定相逢。>
<山中饶薜萝，底事频促织，借问黄金笼，如何秋草色。>
<新鹅借颜色，甘蜜添滋味，忆得赏花时，阑干带春泪。>
<重叠鱼中素，幽缄手自开，斜红馀泪迹，知著脸边来。>
<笔法推黄子，钟王共一机，试摹三大字，归榜旧岩扉。>
<金橘大为贵，舂陵价倍增，盘洲移得种，风味圣全能。>
<谁将霜雪节，剪伐结此亭，更须千万个，四面看青青。>
<十万全师出，遥知正忆君，一心如瑞麦，长作两岐分。>
<野望无山色，长天一抹清，陌树齐如画，其下有人行。>
<征南满腹智，实似小儿痴，汉水有涸日，沉碑无出时。>
<谢家庭下玉，化此青琅玕，风标夐不俗，谁谓骨相寒。>
<云峰几万叠，何处见家山，此日无穷意，悠然独倚栏。>
<心境俱清净，能令五月凉，芬香随处有，不待沐兰汤。>
<无雨笠且置，未晴蓑不舍，蓑笠用不穷，我是随时者。>
<陊江三十年，潮打形骸朽，家人都不知，何处奠杯酒。>
<片月挂遥岑，荡漾湖波里，山僧犹未眠，谡谡松风起。>
<短篱偎曲径，风雨困秋曦，竞惜芙蓉冷，何知更有伊。>
<天远峰岚净，秋高树色浓，扶藜随独鹤，散步任西东。>
<日出湖边曙，云生岛上红，彩舟移曲岸，白尘对微风。>
<厌绿不厌红，夺朱非恶紫，了知色即空，色空奚慕蚁。>
<风吹树枝雪，片片点人衣，尘浊有清意，半因忙失之。>
<吐沫流芳藻，翻身动碧漪，长江三月里，政是尔来时。>
<修厦欺晴日，重帘度细风，群仙不烦促，长在广寒宫。>
<春城灯火静，华月满天街，陌上归来晚，香尘有堕钗。>
<叩门真丈夫，一揖弃拘检，人物晋风流，班坐黄玉簟。>
<相从龙具中，耕稼亦吾学，所求一饱同，安用莹蹄角。>
<僧定钟声缓，依稀听不真，渡头风正忽，唤醒未归人。>
<芳心尘外洁，道韵雪中香，自是神仙骨，何劳更洗妆。>
<谁坐绣衣石，曾落金吾胆，不戮拥靴人，至今有馀憾。>
<阁皂风烟外，江西小有天，兹山本无主，掇入笔床前。>
<湘水似伊水，湘人非故人，登临独无语，风柳自摇春。>
<沙鸟浮还没，山云断复连，棹穿波底月，船压水中天。>
<亭俯曲池中，人归残照里，夹岸芙蓉花，盈盈隔秋水。>
<露柱不声唤，猢狲绳子断，上士笑呵呵，中流若为见。>
<春柳舞江干，春水弥江岸，孤舟坐钓翁，举目南天雁。>
<眷然京华游，岁暮心无已，寄谢陶柴桑，今朝真已矣。>
<精华初结纽，璧水再逢春，杞梓扶疏见，君王自作新。>
<惠理呼猿日，葛仙成道时，地胜人难到，去来谁得知。>
<鸦报千林晓，梅供一枕香，晓来春思倦，馀梦尚悠扬。>
<幽人有遐心，蔀屋涵澄空，况复得此山，心事与境同。>
<漏尽金扉辟，绯袍艳赤日，卓哉富山翁，贞心合同色。>
<七泽阑干外，兹游亦壮哉，主人何处去，犹未赋归来。>
<三闾纫佩秋，志在公子兰，荃不察予衷，江干泪潺湲。>
<去去山转深，树下益凄冷，时有月乌飞，间碎梧桐影。>
<漫费人蒸土，常如物溃堤，傍疑为息壤，下恐有蟠泥。>
<高花初喷雪，嘉实亦维时，可似西池品，还应曼倩知。>
<弋罢棹歌回，斜阳映衰柳，何处最秋多，湘南断矶口。>
<白龙昼饮潭，修尾挂石壁，幽人欲下看，雨雹晴相射。>
<井梧凉叶动，邻杵秋声发，独向檐下眠，觉来半床月。>
<皓首抱遗经，堪怜误一生，空共蠹虫饱，自作忍饥声。>
<旧拙不可悔，新巧吾无能，闭户深养拙，拙久智自增。>
<江湖毓群鱼，水大随所拣，奈何世上人，寻到秋鱼眼。>
<山鸡照渌水，自爱一何愚，文采为世用，适足累形躯。>
<连山一片青，远近含秋色，偶同溪上过，溪痕蘸衣碧。>
<借问大将谁，战骨当速朽，逆节同所归，水花笑白首。>
<络纬复络纬，辛勤鸣露虫，音声作能事，终久不成功。>
<木落洞庭秋，丹枫夹岸愁，灵均前日泪，不断与江流。>
<不学袁安卧，悠然敞素轩，山林明一色，清意满乾坤。>
<伤哉无复见，老矣不成偕，牢落凝香地，同谁话此怀。>
<骨巳成边土，魂犹恋汉庭，千年遗恨在，孤冢草青青。>
<猎猎云旗拥，萧萧边马鸣，临洮三万里，大半受降城。>
<车帷且勿卷，吾愧见卢公，广陌争驰骋，安知非枕中。>
<赤鉴有遗利，旷古无人兴，今师欲断海，海若当效灵。>
<人影荒桥下，虫声满月中，连翩双大袖，聊得飐溪风。>
<逼汉敞高岩，缘云结飞阁，东山草树曛，致足登临乐。>
<自爱新梅好，行寻一径斜，不教人扫石，恐损落来花。>
<山色万仞绿，剑池千古寒，空留潭水影，耿耿照人看。>
<初生半崖阴，渐失双峰翠，倏忽满太虚，苍生望霖雨。>
<林合鸟声频，山含花气重，春色已将阑，欲寝不成梦。>
<弱雪不到地，宛转高云里，时有飞花落，风巡更吹起。>
<日出敛苍霭，雨馀生晓凉，鸟啼人不见，花落树犹香。>
<猎蕙微风远，飘弦唳一声，林梢鸣淅沥，松径夜凄清。>
<秋空无片云，万里照清彻，河汉自依依，诸星向明灭。>
<雨含黄口气，野外半阴晴，处处陂塘水，秋来一夜平。>
<露簟色似玉，风幌影如波，坐愁树叶落，中庭明月多。>
<寄声谢绛灌，勿毁洛阳人，岁晚治安策，谆谆礼大臣。>
<朝岚龙砌生，复度青林上，咫尺不逢人，唯闻樵笛响。>
<岭外冰霜操，同盟几岁寒，持将赠君去，莫作画图看。>
<桃花满村郭，山雨鸣鸠鸟，柴门午始开，苔藓无人扫。>
<九曲溪流下，浮来物色新，斜封先后至，俱道武夷春。>
<赤日临山沼，荷花气独清，一亭蒲苇合，鹳鹤向人鸣。>
<洞里琴鸣涧，洲前棹入云，儗寻云谷叟，同访武夷君。>
<一吸长川静，烟云忽有无，谁看颔底月，误欲探骊珠。>
<老树三百年，郁郁含风雨，巨蠹穴其心，对此伤南渡。>
<明月照重城，庭虚夜气清，谁家砧杵响，忽动故乡情。>
<人世将天上，由来不可期，谁知一回顾，更作两相思。>
<锢泉欲奚为，铸金亦徒尔，人生陌上云，伯业东流水。>
<龙影夕连蜷，不饮吴江渚，截断涧东天，飞来涧西雨。>
<男儿志四方，不信别离苦，妾死化钢锄，锄断四方路。>
<杏花初破处，新燕正来时，红雨里飞去，乌衣湿不知。>
<西郊秋日暮，雨细更风斜，应为重阳近，来催菊著花。>
<剑戟何森森，坐隐巢居子，君家武库中，有戈何可止。>
<神骏浴清溪，霏霏起烟雾，慎勿向波心，只恐随龙去。>
<能让吴君子，伤谗楚大夫，延陵无宿草，湘水有新蒲。>
<不在如龙状，追风号古来，目前毛骨骏，未可比驽骀。>
<巉绝千峰玉，清妍五字诗，胸中盘爽气，彷佛几人知。>
<冷风吹短裾，落日鸣蝉急，洗足临苍矶，江湖没眠石。>
<游人欲多折，要傍小瓶开，不知香在手，更觅一枝来。>
<孤舟信一泊，南垞湖水岸，落日下崦嵫，清波殊淼漫。>
<扫石坐莓苔，林阴昼不开，松梢风似水，疑有鹤飞来。>
<亦有灵寿杖，可登浮光山，圣朝须旧德，玉笋虚清班。>
<溥博仁由性，诚明德乃真，岂能名荡荡，聊与万方春。>
<小市门南路，旧游联马行，祇从前日别，秋草一番生。>
<镫花三五夜，鼓笛十分春，欲见太平事，谁非沈醉人。>
<日夕望乡处，况当梅发时，有如三珠树，岁晏复连枝。>
<歇轿来磐石，支颐面好峰，道傍秋水净，岭背夕阳红。>
<红雨当轩乱，仙源何用寻，桃花如有意，笑杀武陵人。>
<男大便须婚，女大便须嫁，做去是真修，说来是闲话。>
<倚崖开翠屏，临潭置苔石，有所独无人，君心得未得。>
<笑杀南园老，秦淮醉几秋，归来无一语，酣剑看吾钩。>
<白龙池上水，滴滴中商霖，何故无人识，祇缘云雾深。>
<趺坐丛林下，朗吟白石巅，一丘盘曲处，中有老龙眠。>
<客说河州事，经营杳未涯，讶予独无语，贪嗅杏香花。>
<林空落叶乾，石瘦苔花冷，嘿行观道心，碧涧流云影。>
<水花粘稚蛙，野菜恋残蝶，麦岐苦薄收，青黄两不接。>
<去寺犹一里，隔林闻水声，安知客乘兴，山下远相迎。>
<似腻还成爽，才凝又欲飘，玉来盘底碎，雪到口边销。>
<盘根直盈渚，交干横倚天，舒华光四海，卷叶荫三川。>
<缓辔不可度，疾驱应更危，平生几两屐，解有慰人时。>
<亡论汲生戆，祗益卫侯贤，何限飞沉事，黄梁二十年。>
<熠熠草间萤，穿杨复入柳，谁取向山房，星辰四壁走。>
<夜直金銮月，朝眠玉塞云，于今灞陵尉，莫讶李将军。>
<日暮长江里，相邀归渡头，落花如有意，来去逐船流。>
<高轩惠然来，光照寒士寓，笑揖大将军，争夸汲长孺。>
<王侯多第宅，草满玉阑干，纵有春光在，人谁看牡丹。>
<轻阴阁小雨，深院昼慵开，坐看苍苔色，欲上人衣来。>
<绣衣且莫行，更进山中酒，点瑟倚清歌，春风盈洞口。>
<高台望不极，万里御雄风，旬日那能返，泠然天地中。>
<妻子隔绝久，飘飖若埃尘，漠漠世间黑，性命由他人。>
<揽镜晓风清，双蛾岂画成，簪花初欲罢，柳外正莺声。>
<八岁知勤学，焚膏过二更，圣功从此始，道只在人弘。>
<晚色动边思，去年犹未归，戍楼人已冷，目断望征衣。>
<我笑开先老，家风双剑高，云间本无事，拭目看金毛。>
<安宅旷弗居，浪自分彼己，傥由恕门归，天下一人耳。>
<雪没群山尽，天垂落日悬，冯虚俯城郭，隐见一丝烟。>
<当年雁来游，少憩存夜气，自从开此奇，便有草鞋费。>
<偶上千峰榭，遥思八阵台，去年重午日，僚友共衔杯。>
<溪上有双桥，一一龙鳞石，白发倚春风，愧尔樵人色。>
<窗下梦初觉，其如幽兴何，夜来风雨大，门外落花多。>
<负米惭子路，杀鸡愧茅容，汗颜戴履间，子职何以供。>
<一童牧两牛，牛驯童亦乐，放浪野田间，何曾识城郭。>
<松风翳漫漫，涧水声潺潺，中有无尘公，飞鸣相往还。>
<林密草纤纤，卑枝拂帽檐，春光来一月，犹畏晓霜严。>
<阊门车马出，杨柳绿依依，龙楼清梦起，开阁待君归。>
<已就通侯第，新辞上将坛，不知门下士，若个是任安。>
<丛筠裹圜檐，净影碧如水，谁识爱君心，过桥先到此。>
<江鲚色如银，大者乃兼尺，雕盘荐腹腴，一饱千金直。>
<朝来种茗去，日暮条桑归，时遇邻溪叟，高谈园杏肥。>
<种种江湖思，虚疑草有神，只今尘土客，但忆浣衣人。>
<冷病缘草结，脓多疮口寒，乳香并附子，贴此始应看。>
<窈窕或崎岖，不是邯郸步，因来此凭栏，又送孤鸿去。>
<暮雪摇空江，美人隔烟水，门外寄书人，芦花裹双鲤。>
<仙山多白云，渺与天汉接，何当持赠人，秋风同一叶。>
<咳唾成珠玉，吾侪孰子如，更勤潘氏学，岂愧乐尚书。>
<岁久阡原变，平时草木深，英才没黄壤，旧事不堪寻。>
<灵气独不死，尚能成绮文，如何孤窆里，犹自读三坟。>
<我爱碧江净，轻舟点破秋，西风捎鬓脚，直得不梳头。>
<劫火曾洞然，木人泪先落，可怜傅大士，处处失楼阁。>
<春来日渐长，醉客喜年光，稍觉池亭好，偏宜酒瓮香。>
<幽人纫为佩，不为香与色，秋菊暨江南，未可比君德。>
<盘盘虎山岗，矫矫虎臣墓，嗣子望飞云，徘徊起思慕。>
<春艳睡不足，秋娇翻靓妆，西宫亦天露，何必醉沉香。>
<洗竹洗荒枝，洗心洗狂驰，老夫无可洗，抱膝洗吾诗。>
<日晏坐中园，清襟注迥轩，轻飙逢叶动，小雨得荷喧。>
<饮散齐山晚，夕阳秋浦红，不须鞭五马，十里听松风。>
<谁道南无雪，纷纷作早梅，枝头有红翠，一啄一花开。>
<世为万夫长，而无担石储，未曾负肝胆，且暂甘樵渔。>
<莠除苗自长，醅化醴方醇，学至盎然后，眼前皆是春。>
<川流八桂末，地势九疑馀，不惮勤酬唱，江通丙穴鱼。>
<昨得春闺信，繁花映玉台，今朝上苑见，云是故园来。>
<岭下听樵歌，歌声云外过，尽穷斤斧力，不道得樵多。>
<尽弃平生物，惟赍一孝经，死犹不忘孝，临没苦叮咛。>
<膏雨炯晨沐，和风照春睡，谁与验其机，蔡轩一腴字。>
<枉渚潮初落，平冈日又西，芦丛深处泊，惟有郭公啼。>
<桃枝青入檐，竹影翠当户，送客过溪桥，归来对风雨。>
<万里人南去，三春雁北飞，不知何岁月，得与尔同归。>
<放散一万年，羲皇莫能补，忽逢何老人，彷佛见太古。>
<乡路音信断，山城日月迟，欲知州近远，阶前摘荔枝。>
<行攀丛桂枝，坐息丛桂影，王孙胡不归，岁晏雪霜冷。>
<立在威仪外，全身在里头，重重赐龙袖，难掩面门羞。>
<长沙有孝子，姓字死犹香，料得郡举首，他无人敢当。>
<牵牛入谷口，云迷不知处，放牛牛自行，随牛行处去。>
<南村花已繁，北坞殊未动，更赊一月期，待我醉春瓮。>
<五陵槿梢花，千驷草头露，富贵人始传，屡空今不数。>
<琴鹤为友朋，出入常拂拭，生来节便高，故有扶危力。>
<著水飞轻雨，随风洒暗尘，棹歌才只尺，不见棹歌人。>
<铁面黄犀骨，霜髭灿猬毛，晚年聊混俗，犹不废称豪。>
<孤舟晚溪口，欲去重回首，不忍别青山，况此山中友。>
<笑脸流霞𣨼，歌樱吹雪香，盈盈花下立，多少断人肠。>
<昔闻六龙驾，蜿蜒二陵间，至今风雨后，清跸满空山。>
<凉风东北来，荡尽中夜热，起视河汉星，微云淡明灭。>
<古洞鸦路深，杳渺不知处，忽见烟云来，疑从此中去。>
<修竹仍封雪，交渠已泮冰，那知四时改，独有醉腾腾。>
<游遍庐山寺，兹山亦自佳，数宵缘石耳，一饭为天华。>
<长卷束牛腰，箪瓢系牛角，读书深树中，不知山日落。>
<生涯忘旅泊，出户又斜曛，雪槛沉吟久，青青对此君。>
<食指清晨动，馋涎异味来，高情分石芥，辣性似徂徕。>
<故人江海去，相隔万重云，岁晚思无已，梅花可寄君。>
<二月春将半，幽居掩竹斋，自惭疏懒甚，苔藓满空阶。>
<项弃范增善，纣妒比干才，嗟此二贤没，馀喜得卿来。>
<草枯山欲冷，逗晓入重云，一箭无双中，何如射一群。>
<有时寒雨过，生怕素香差，细看枝头湿，方知濯更佳。>
<风来石上松，僧坐松下石，洗钵将煮茶，溪流漾晴碧。>
<午醉醒来晚，无人梦自惊，夕阳如有意，长傍小窗明。>
<时穿深竹坐，人境忽如失，落日照前山，松间一僧出。>
<宴罢论诗久，亭高拜表频，岸香蕃舶月，洲色海烟春。>
<风定络纬语，晚凉池馆生，萧萧响高树，半巳作秋声。>
<村舍随山远，沙寮傍岸还，轻烟鱼复浦，残雪手巾山。>
<乐是烟波好，宁须竿线劳，功高殊钓渭，意适似游濠。>
<挂帆鸣越榜，击汰奏吴歌，休讶江行险，人间孰不波。>
<紫盖嫩贴水，玉梢长刺沙，避风红出没，惊雨绿交加。>
<缓步绕芳丛，时时鼻观通，不须薰百和，满院是香风。>
<晓日乍瞳昽，惊波来自北，天气幸未寒，风威尔胡得。>
<支筇上寒山，石磴连云陟，兰若无人声，禅关堕黄叶。>
<万壑阴云合，一天凉雨来，泉声锵有韵，花坞净无埃。>
<草色回晴渚，禽声动晓原，春风自此去，几日到家园。>
<一夜睡不著，小窗天忽明，林塘寒鸟聚，听得最初声。>
<渠湾水流速，杯漾酒行迟，莫诮经营巧，清欢得所施。>
<不织不耕日，无忧无恼身，旷哉天地德，养此最闲人。>
<昔日风流守，公馀种百花，春风不检点，红紫落谁家。>
<漫天方作雪，糁径忽铺毡，已是春如酒，那堪尔似绵。>
<岭外四时暖，残冬花欲然，忽睹非常瑞，雪应到今年。>
<青山不解语，流水岂知音，仰面发长啸，苍苍对此心。>
<岩云拥轻素，红叶当风堕，秋色满空亭，无人来此坐。>
<山寺钟声歇，夫寒睡起迟，敲冰添砚水，发兴写新诗。>
<翠缕争垂柳，红酥旋点花，林中都未有，疑是旧年华。>
<高楼锁翠微，仙子晚牵衣，时见山下人，往来如鸟飞。>
<宛然姑射子，潇洒在风尘，北人初未识，疑是弄珠人。>
<不听高皇召，还来太子宫，阿𡝠人彘祸，吾恨紫芝翁。>
<沅湘歌九辩，梁父吟四愁，虚斋无一事，坐对楚江秋。>
<此瓢今已到，山瓢知已空，且饮寒塘水，遥将回也同。>
<摧毛任便点，爱色转须磨，所以研难竟，良由水太多。>
<山木半叶落，西风方满林，无人到此地，野意自萧森。>
<昔把钓竿垂，今拈拂子挥，矶边沤鸟问，师出几时归。>
<寒空五老雪，斜月九江云，钟声知何处，苍苍树里闻。>
<月落长门去，千门夜色浓，梦间无限乐，不道在宫中。>
<草色愁鹈鴂，乡心寄鹧鸪，不知春既老，竟与物为徒。>
<有象阶前景，无声膝上琴，何劳今郑卫，视听不关心。>
<翡翠含春雾，琅玕振晓风，清声来枕上，秀色入帘中。>
<呼尊小酌罢，坐爱松风吹，忽尔农歌发，欣然与点时。>
<澄波涵皓魄，骊珠漾空明，幽人夜吹笛，应有蛟龙听。>
<万象尽森著，所观皆所欣，谁能忘爱恶，达观足超群。>
<乳燕巢古堤，流莺度层阁，试看白马郎，金丸向谁落。>
<灯影照白发，清酤浣旅颜，半生堪一笑，四度宿常山。>
<有石倚空旷，拔地何巉然，缓带一瞻眺，兴落飞云边。>
<最恨乔松上，无端是兔丝，缠绵枝与叶，直至后凋时。>
<寓目寻尺小，适意湖海深，岂唯适我意，将以涤我心。>
<学时雪满膝，谈时天花落，是佛即是心，定后吾自觉。>
<得酒终日醉，都忘醒后愁，往来狂走马，直过皖山头。>
<老卧空山里，穷交若个存，风吹春草长，麋鹿到柴门。>
<窗灯林霭里，闻磬水声中，更与龙华会，炉烟满夕风。>
<昨朝花始发，今朝花已稀，那为风吹落，自是鸟惊飞。>
<风帘回翡翠，冰研伴蟾蜍，亲写迎春帖，真符太上书。>
<眼下毛生旋，遥看似泪痕，假饶福也病，无祸亦妨人。>
<茅亭无人行，苍苍向山路，招隐倘寻余，记取溪头树。>
<北来哺慈乌，南归护尔雏，昨夜云飞雁，相随我不如。>
<野禽头巳白，犹自上花枝，那识花前客，相看各鬓丝。>
<疾恶怀刚肠，世人皆欲杀，魂魄犹正直，回首肝肺热。>
<谁谓花庵陋，徒为见者嗤，此中胜广厦，人自不能知。>
<赋诗兼酌酒，顾我岂能豪，味君辞意美，终日醉醇醪。>
<万里思归客，伤心对月华，愿凭今夜影，回照故园花。>
<书来相借问，客至欲如何，自草黄庭去，归来管割鹅。>
<溪山号清绝，自古产奇人，可惜吾夫子，南来不到闽。>
<草堂面山郭，其中张素琴，客至主不出，但闻梁父吟。>
<枕中百十篇，暗室生霹雳，梦里长把持，祇恐蛟龙攫。>
<芭蕉休剪叶，剪叶子生迟，滴滴宜疏雨，声寒秋夜时。>
<金锁有馀光，傍观羡一饱，何以沈此潭，异兽圣不宝。>
<层崖落飞泉，微风泛乔木，坐遣谷中人，家家有琴筑。>
<顺风不开帆，逆风牵远浪，平居见瞭然，临事忽然丧。>
<人竞迎新岁，侬方饯旧年，雏莺又百啭，高柳忽三眠。>
<子敏超龙级，得官何处州，它时趋洛下，独与士龙游。>
<婀娜烟中梅，花飞有底急，蜂触香车来，烟凝为谁湿。>
<纨扇先秋叶，徒怀明月新，自怜妾命薄，不敢妒他人。>
<月淡玉逾瘦，雪深红欲燃，同时不同调，聊用慰衰年。>
<竹同君子操，花胜丽人妆，洞里神仙客，谁教嫁阮郎。>
<月黑众慝起，夜鹤乘时呼，悬知不足畏，奈此渊中□。>
<长安牡丹开，绣毂辗晴雷，若使花长在，人应看不回。>
<散发避炎暑，炎暑苦相寻，云何对大宾，不见汗沾襟。>
<老去头添雪，愁来眼著花，清尊不成釂，闲坐到昏鸦。>
<翡翠临风好，珊瑚出海清，江南春事晚，暮雨鹧鸪声。>
<无佛处称尊，清净亦具足，茅檐承雨花，温泉聊自浴。>
<劝君金屈卮，满酌不须辞，花发多风雨，人生足别离。>
<寒鸡误客行，踯躅犯霜露，冰冻不生潮，娥江夜难渡。>
<缭绕穿红萼，斓斑踏紫苔，谁将锦步障，端为使君开。>
<纤纤弄玉盆，月挂垂杨树，盆中影似郎，几回捉不住。>
<四野乱鸡声，灯昏馀烬灭，寒威袭绮裘，猎猎风吹雪。>
<溪路千里曲，哀猿何处鸣，孤臣泪已尽，虚作断肠声。>
<桃枝堪辟恶，爆竹好惊眠，歌舞留今夕，犹言惜旧年。>
<映牖蕉若云，绕除松似织，虚堂风雨生，日日皆秋色。>
<触石才肤寸，垂天忽怒飞，道人不出户，笑汝出还归。>
<方穿新砚众，寸眼旧岩稀，难倩宫娥捧，堪支织女机。>
<雨气敛青霭，月华扬彩昙，戏鱼莲叶北，惊鹊树枝南。>
<毗卢足趺光，照耀世界海，旋岚黑风起，到岸得自在。>
<贞态由来白，轻红故恼人，莫将桃李比，别是一枝春。>
<脱白弄青玉，风味犹辛酸，指日梦惟肖，羹调天下安。>
<墨颖作丛叉，流阴映牖纱，更直添一种，数朵古藤花。>
<白玉非为宝，千金我不须，忆念千张纸，心藏万卷书。>
<黄檗道场古，裴公心事闲，白诗三绝并，那似敬亭山。>
<庭下蔷薇树，花开玉雪毬，主人明日去，相对似含愁。>
<林风自潇潇，山雨时洒洒，丈夫七尺躯，地炉使吾矮。>
<十日九风雨，一春三别离，予嗟吟骨瘦，子亦坐诗痴。>
<若怪师与龙，空寂相扣答，不闻远公石，点头听说法。>
<往事形骸外，如今一梦休，曹溪分我茗，犹说蒋韶州。>
<泉下骨应朽，幽魂独未消，几番清夜月，孤影度南桥。>
<愿以灶下养，敌彼左贤王，蛇矛轻战斗，龙剑厉光铓。>
<峨峨楚南树，杳杳含风韵，何用八千秋，腾凌诧朝菌。>
<家邻西晋寺，门对大茅峰，刘向传经处，空斋落夜钟。>
<君知已似嗣，音义古来同，万物生相续，南薰鼓巽风。>
<荷锄郎在田，行饷儿未返，终日弄鸣机，恤纬不思远。>
<分手暮江寒，徘徊立马看，寻常相见易，倍觉别离难。>
<维东有夕烽，维西有秋柝，行春独何悰，此段待民莫。>
<日净山如染，风暄草欲薰，梅残数点雪，麦涨一溪云。>
<恺悌周君子，循良汉守臣，如今坐堂上，端是政平人。>
<倚树一啸风，百兽俱踉跄，苟无如是威，何以镇边疆。>
<石洞几时辟，石门长不扃，贪看一派水，三载两回经。>
<朝朝牵百丈，苦恨打头风，山水怜予甚，相留作钓翁。>
<前溪浣纱去，花落污春泥，骑马侬边过，见郎头自低。>
<令月初登黍，嘉辰旧沐兰，宸心思解愠，时取舜琴弹。>
<妆点林泉趣，销除市井心，平生跧伏计，到此意偏深。>
<宗师贪寂灭，祖道益衰迟，只有青山色，相逢似旧时。>
<嘉树晴光艳，澄江春水深，渔翁坐晒网，顾妇作蛮音。>
<河曲回千里，关门限二京，所嗟非恃德，设险到天平。>
<李基遗故鼎，赵啸绝风云，悠悠千载下，更复属夫君。>
<炉炽阴阳炭，金钱满地流，何人能点铁，笑觅富民侯。>
<叹息复叹息，泪沾头上巾，青萍将底用，光掩属车尘。>
<五月黄梅雨，青苔翠不消，呼童支白石，安鼎煮香潮。>
<鲜华新制锦，软煖厚铺绵，长跪谢宸渥，造膝玉阶前。>
<凫鹥满中流，试数双与匹，赌失碧玉𥮾，归家不敢说。>
<刚日逢端始，炎辰属长嬴，君王仁且圣，慈旨却枭羹。>
<雨洗万象出，暄和风日新，鸥声春命侣，山色暮迎人。>
<举火照山影，山禽不住鸣，幽人思千里，兹夕梦难成。>
<万木已清霜，江边村事忙，故溪黄稻熟，一夜梦中香。>
<世事久不闻，偶传北来耗，远志在东山，一夕俱小草。>
<去年寒尽日，正起故乡思，今日空齐里，翻思在客时。>
<故作酴醾架，金沙祇谩栽，似矜颜色好，飞度雪前开。>
<长抱罔极痛，嗟余少不天，汝今幸有母，不省汝胡然。>
<暑伏凉又生，虫吟叶已故，壮日苦不常，翻书落寒蠹。>
<自从君去夜，锦幌孤兰麝，欹枕对银缸，秦筝绿窗下。>
<独尔群山里，人称狮子峰，无心自哮吼，显晦烟云中。>
<试倚高楼望，桑田化渺弥，安知为野老，农事上双眉。>
<春雪正纷纷，荒山昼掩门，羡君筋力健，策杖过前村。>
<枕此支机石，欲挹天浆冷，无奈泥丸翁，时时唤令醒。>
<返照南山脚，西风古渡头，破烟双鹭晚，抱叶一蝉秋。>
<紫袍临蜀殿，黄屋建梁台，异世为鹃去，前身作蚓来。>
<花发鸟仍啼，行行路欲迷，二真无问处，虚度武陵溪。>
<青虹下饮水，徘徊不能去，为我作石梁，遂得天台路。>
<朋友同门志，所以辅吾仁，一言在有信，不可私狎亲。>
<君恩泰山重，尔命鸿毛轻，一意惧千古，敢怀妻子荣。>
<遥望西山岑，白云日归去，驱马向山中，不见云宿处。>
<回合春塘水，无风一鉴平，垂杨自天境，多个是蝉声。>
<朝见云飞檐，暮见云生础，客至觅云巢，云深在何许。>
<稍丛暮气升，还为露珠滴，暗响出林隈，锵锵小金石。>
<闻有宫袍赐，翻令闺意伤，良人在行伍，祇待妾衣裳。>
<散步下空阶，秋声初满树，但闻木樨香，不识花开处。>
<一番寒食雨，千里异乡春，赖有同舟侣，相看笑语真。>
<门径俯清溪，茅檐古木齐，红尘飘不到，时有水禽啼。>
<买得五泻舟，江湖落我手，呼儿下笥去，此事渠能了。>
<开径入松林，松香满冠屦，行行细护持，茯苓在深处。>
<犬眠苍玉地，猫卧香绮丛，倘无鼠与盗，猫犬命亦穷。>
<行似针毡动，卧似栗裘圆，莫欺如此大，谁敢便行拳。>
<僧舍依深竹，幽寻到竹间，一声清磬外，人世说谁闲。>
<炕用蔚州煤，墙衣高丽茧，羊酪入酒香，馀肉肥鹰犬。>
<掬水弄涟漪，清辉碎更随，人间无太白，欲捉可凭谁。>
<莫以盲儿丑，亡来亦可伤，征君三尺土，随意上牛羊。>
<危楼高百尺，手可摘星辰，不敢高声语，恐惊天上人。>
<与客讲虚中，明月照我怀，怀中亦有月，元从天上来。>
<杞辱中丞世，歆臣二姓廷，如何出腹子，反不以螟蛉。>
<诗思浓于酒，山容碧似苔，美人清不寐，撑出小舟来。>
<春草年年绿，烟波处处愁，所嗟人异雁，犹隔洞庭秋。>
<空山人境寂，秋光转清霁，幽人坐夜深，披衣对丛桂。>
<移将九畹芬，散植雕楹畔，悠然丈室中，如坐潇湘岸。>
<北阙书难上，南方贼未诛，诸公在廊庙，谁与问唐虞。>
<蓟谷襟东海，居庸锁北门，王者本无外，天险壮乾坤。>
<窗低芦苇秋，便有江湖思，久已倦垂纶，游鱼不须避。>
<薰风追晚凉，爱日引朝步，瘦策与青鞋，应知来往路。>
<高合不受暑，翛然午梦凉，棹歌何处起，清吹落沧浪。>
<心事苎衣宽，尘锁菱花暗，春入水声滑，水涵春景淡。>
<此夕真成别，幽怀欲语谁，梅花霜月晓，独起咏君诗。>
<故国兴亡数，勤民土木嘉，废台称是楚，辨物愧非华。>
<炎谷风为驭，阳台雨更来，但滋愁泪落，不吹乡梦回。>
<采采金樱子，采之不盈筐，佻佻双角童，相携过前岗。>
<事与年俱往，情将分共深，莫惊容鬓改，只是旧时心。>
<敌忾三千士，功期一箭□，相逢鲁连子，不用话封侯。>
<三坚真得象，九师遂亡羊，寥寥千载馀，焕发天地藏。>
<种木已如此，高贤有馀思，赖公酷似舅，其谁羡牢之。>
<人品如许高，不卑一官小，居之以廉勤，王事岂难了。>
<寒潮拥西岸，渔艇互相呼，答歌不知夜，皓月生菰蒲。>
<山色长如此，水流无尽期，可怜桥畔柳，半是折残枝。>
<夜共潇湘月，朝连巫峡云，烟愁贾太傅，雨泣屈平君。>
<独坐千峰下，偶马起徘徊，有谁相共笑，遥见隔溪梅。>
<法要唯心法，浮生苦海中，经传归实相，水印月皆空。>
<日落风欲静，鸟啼人自闲，白云如解事，成雨便归山。>
<背冷来趋暖，虽微善自谋，如何才得意，飞去不回头。>
<岩穴神仙宅，山门向顶开，白云闲不锁，留与鹤归来。>
<紫烟明复灭，窈窕孤峰晓，松风吹不消，何处看飞鸟。>
<策免身常佚，登庸貌转癯，富公忘杖起，迂叟要人扶。>
<悠然人境中，舟车任来去，底事论避喧，本无喧可避。>
<松风已可哀，萝月复飞来，如何当此夜，万里独登台。>
<朱栏明绿水，古柳照斜阳，何处偏宜望，清涟对女郎。>
<黄尘飞白日，黑雨洗青山，水静渔舟渡，林深倦鸟还。>
<好似陶彭泽，为民拟葛天，余亦不材者，因君寄大年。>
<应对须恭谨，言言罔不祗，父呼唯无诺，长问逊为辞。>
<天下太平日，人生安乐时，更逢花烂漫，争忍不开眉。>
<肠断枝上猿，泪添山下樽，白云见我去，亦为我飞翻。>
<旅食正萧条，况别知音者，空抱流水琴，独立斜阳下。>
<云断雨声歇，水清天影流，苦吟双短鬓，高枕一扁舟。>
<乍依菱蔓聚，尽向芦花灭，更喜好风来，数片翻晴雪。>
<系马夕阳边，山僧讶客至，门开古殿秋，云是凌云寺。>
<骈花先总角，一体素同心，可是鸳鸯瑞，于飞幻碧浔。>
<秋风动窗户，兼闻书传香，种花兼种德，当有折桂郎。>
<风雨正潇潇，孤灯伴寂寥，关心多少事，一一付芭蕉。>
<高台四无人，啸声堕林樾，彷佛罗浮仙，空山弄明月。>
<系舟古柳根，一犬吠柴门，欲记诗成夜，问人何处村。>
<黄龙记昔游，园客有佳遗，不谓洛生吟，辍餐时拥鼻。>
<主是天上人，却为人间死，生不结同心，空令木连理。>
<闻道沙溪酒，春来如蜜香，买将千百斛，取醉到东阳。>
<万物自生听，太空恒寂寥，还从静中起，却向静中消。>
<茅屋夜灯青，竹庭寒雪白，不对室中人，依然去年客。>
<青青老镜叶，下有繁实尖，浪头拨船女，刺手终不嫌。>
<云与渊明出，风随禦寇还，燎炉无伏火，蕙帐冷空山。>
<频年走畏涂，轮蹄带倾覆，白首好归休，何必恋爵禄。>
<相从文字盟，不与如此酒，他日有移文，毋令猿鹤受。>
<别路云初起，离亭叶正飞，所嗟人异雁，不作一行归。>
<我来方自噤，投宿寓鸣山，立仗古所戒，对山空厚颜。>
<团坐听情语，移杯就果根，分甘新更美，敲打任诸孙。>
<一竿千百叶，凤尾翠交加，曾向仙坛种，和风扫落花。>
<草亭临峭绝，霜嶂起嶙峋，危磴傥可上，老夫思卜邻。>
<绿艾初垂户，青菰已荐觞，人归宫殿午，偏觉昼阴长。>
<信美此山高，穹窿远朝市，暑水结苍阴，飞泉落晴翠。>
<纵猎五原中，谁收燕雀功，飞来还一息，敛翮待秋风。>
<封侯何尔泣，儿幼乃无勋，恐莫终亲养，应将报主恩。>
<汉儿学胡语，解作羌儿歌，窄衫曳两貂，旧隶执金吾。>
<自君之出矣，丝桐无复理，思君如辘轳，展转不能已。>
<朱颜永寥绝，想像见红英，夜壑幽栖甚，无劳送雨声。>
<长乐晓钟残，皇舆入问安，东风犹料峭，冒絮禦馀寒。>
<一水渺空阔，群山中接连，寒阴白雾涌，飞度碧峰前。>
<碧芜平野旷，黄菊晚村深，客倦留甘饮，身闲累苦吟。>
<楚客千畦蕙，侬家二亩蔬，草根随意长，无事欲亲锄。>
<吾道方施行，怀之不胜卷，故物穴名山，虹光起遐眷。>
<逢人懒劝酒，送客倦吟诗，朝退无馀事，闲消几局棋。>
<水竹小窗西，新诗待我题，相过虽不厌，只怕踏春泥。>
<宝匣青萍剑，霜蹄白鼻䯄，行行日欲暮，前路鲁朱家。>
<金殿锁闲情，罗襦绣不成，何年芳草绿，相倚睡春晴。>
<一秣志千里，我欲乘腾骧，圉人不在侧，勇气聊颉颃。>
<汀有菖蒲叶，渚有菡萏芳，采叶为侬带，搴芳作侬裳。>
<山鸟唤客游，山花劝客饮，醉来石上眠，瑶琴当高枕。>
<夜夜卷衣裳，非无颜与色，不似浣纱人，徒令倾人国。>
<寂寂巴江流，沉沉蜀井月，西来一片山，尚带岷峨雪。>
<阁上新文卷，欲逢知已开，相思不能已，攲枕梦君来。>
<凌晨出东篱，采菊动盈手，悠然南山色，落我杯中酒。>
<奔流形道体，绝壁见神功，去去吾休也，危途一梦中。>
<隐隐梅台外，雉垣入眼赊，仙风如可御，咫尺赤城霞。>
<竟日人行绝，惟闻鸟语多，忽逢樵妇斧，更听牧儿歌。>
<蔽野旌旗色，满山笳吹声，功名早晚就，裴度亦书生。>
<朝浣浣此灵，暮浣浣此灵，汤铭此谁后，得见当涂英。>
<仙源渺何处，镜接太湖长，奇峰七十二，隐隐在危梁。>
<大夫既授玦，捐之湘江中，彼波到此潭，寂寂睡蛟龙。>
<昔在龙门胜，祇今云谷居，吾州端不远，曷日从篮舆。>
<觅花花不见，雨雪空萧萧，认得枝头稳，何须待雪消。>
<嘉节长岐路，区区梦幻身，何年一举腋，仙去逐敖君。>
<瑶琴不复理，空馀山水情，弃置石床上，风来时一鸣。>
<宰嚭亡吴国，西施陷恶名，浣纱春水急，似有不平声。>
<爰历续六章，小学亦殊绝，至今祀孔庭，不在经师列。>
<食鱼日已晚，矫翼烟际还，不与雁鹜竞，风标亦自闲。>
<远客询遗行，何如汉郭君，墓前新白石，应刻蔡邕文。>
<袁郎清咏处，月夜遇征西，寂寞怜才意，空江鸟自啼。>
<自处长信宫，每向孤灯泣，闺门镇不开，梦从何处入。>
<秋声空外起，一叶亦萧萧，吹我鸣琴去，元音满寂寥。>
<云净天如洗，冰轮贴汉流，悬知清赏处，光满桂花楼。>
<草草治杯盘，三更月露寒，茆檐虽隐翳，终胜客中看。>
<江县红梅放，雪中先满春，杏园消息近，为报探花人。>
<微吟水部诗，欲续广平赋，须是铁心人，方识花妙处。>
<开户霜如雪，登车日胜春，举目见千里，独慰游山人。>
<云脚如龙爪，空中挟雨来，何关风伯事，欲到却吹回。>
<懒步天台路，惟登地肺山，幽岩仙桂满，今日恣情攀。>
<瀑布泻千寻，响杂涛声壮，因风送五弦，人在黄虞上。>
<□□□□□，冰轮□□□，□□□□妒，不管素娥愁。>
<只在花深处，恒来亦费寻，书声间竹色，鹤梦冷松阴。>
<壮士为儒耻，捐躯志所甘，无名豫青史，幽愤亦何堪。>
<好手聊饭牛，不将笏搢插，所以百里奚，牛肥不枯乏。>
<花落如流水，青春又一时，美人天上去，明月作蛾眉。>
<登岩背山河，立石秋风里，隐见浙江涛，一尺东沟水。>
<欲驾扬州鹤，憩息甘泉窝，仰瞻仰宸楼，下盼庭树柯。>
<寂寂空山深，荒泉四时冷，唯馀月明夜，山猿弄孤影。>
<献颂侈春朝，争期千岁寿，凌寒傲岁时，自与冰霜久。>
<偶看云起处，指点隔溪山，莫问凉多少，能令羽扇闲。>
<山花迎客笑，山鸟代人吟，忘机自有会，何处更安心。>
<乱竹开三径，飞花满四邻，从来扬子宅，别有尚玄人。>
<欲花未花时，此妙无人知，著花已多事，更为花吟诗。>
<海涌如来室，清凉即五台，春风山顶雪，飞度雁门来。>
<伊昔弦歌治，能声著海隅，升堂想遗迹，励志欲齐驱。>
<史以泰伯比，斯评恐未真，我知东海意，不忍母他人。>
<台高天汉近，匹练挂林端，秋深霜露重，谁见落西山。>
<幽谷长芳蕙，山林栖道心，独有高世士，可以为知音。>
<纷纷桃李春，过眼成枯萎，晚荣方耐久，造物岂吾欺。>
<生长珠池旁，食珠如食米，日夕剖神胎，珠肉荐芳醴。>
<尼父不言静，后儒何怪哉，纷纷诸语录，皆自五灯来。>
<咫尺飞云洞，巉岩不可登，江风吹落日，时见出山僧。>
<水竹两奇绝，客来安此名，那知污秽里，识得是真清。>
<此身倘长在，敢恨归无日，但愿郎防边，似妾缝衣密。>
<晓雪正飕飕，畏寒懒下楼，何当仍盥栉，翠羽上貂裘。>
<放舟芦花滩，月明不能宿，自理沧浪歌，惊起双飞鷇。>
<青女出骖鸾，负恃天然色，一等淡梳妆，太真迎虢国。>
<当仁贵不让，见义忌无勇，今人无魏颗，勿望渠形梦。>
<抱琴开野室，携酒对情人，林塘花月下，别似一家春。>
<但作寻常别，不作寻常语，夜深江月来，还疑未别汝。>
<党籍英贤尽，长淮南北分，忠奸论方定，金璧购遗文。>
<绮楼花万树，𪾢睆足春声，复此林间听，深山无世情。>
<凿凿沸白喧，浩浩空青泻，渔翁互相呼，放船莫轻下。>
<朝垂金门雨，暮拂玉阑风，飞絮高高去，枝叶在深宫。>
<晚来山气冷，松下独闲行，野鸟听人语，山灵警杖声。>
<一去龙门侧，千年凤影移，空馀剪圭处，无复在孙枝。>
<预作休休计，先开小小园，杖藜成日涉，得趣与心论。>
<恋阙心仍在，还家路不迷，凄凉吊古意，疲马入青齐。>
<屈指归来日，中秋桂影圆，赏心无个事，棠棣倍相怜。>
<霜深才吐艳，日暮更饶红，掩映残荷浦，冯夷败菊丛。>
<寂寂舞帘前，悠悠去远天，不妨团扇在，楼外听吟蝉。>
<东宫白庶子，南寺远禅师，何处遥相见，心无一事时。>
<自疏少小事，颇结岁寒姿，为讯名花友，何言清者师。>
<石磴穿云上，悬崖自此升，谁言风可御，须信气堪乘。>
<一岁正荣处，三春特盛时，是花堪爱惜，况见好花枝。>
<本谓江南乐，佩刀居帐下，渔阳饮飞士，无一生还者。>
<定公创招提，凿破青山色，惜哉不住心，翻留有为迹。>
<雨中多白日，早稼最相宜，更喜林烟外，蝉声催荔支。>
<大堤绕芙渠，平铺三百步，谁云水中花，不甃陆行路。>
<仕宦老不休，虞兵乃知止，低头愧斯人，三叹不能已。>
<异哉一女子，独抱母啼号，非但脱虎口，还能落兽毛。>
<白鸥日飞来，止我茄下食，不但无机心，回旋似相识。>
<远道千峰隔，长河万折流，风帆不可住，今夕过陵州。>
<绝顶横临日，孤峰半倚天，裴回拜真老，万里见风烟。>
<日影摇吟笔，烟光落酒杯，犹嫌池外俗，移入镜中来。>
<少年虽共语，不解老人心，莫作为闲事，高山似海深。>
<寒山半夜钟，寥寥雁声过，不知秋已深，高僧白头坐。>
<旧说三缄者，长疑此义偏，空斋默坐后，须信古人贤。>
<事事物物间，私皆在所涤，一裘憾虽微，子路必勇克。>
<不知方外客，何事锁空房，应向桃源里，教他唤阮郎。>
<遇兰馥我衣，遇棘刺我裳，人生随所遇，何必苦相伤。>
<秋风台上起，霸气至今存，月色长空满，凄清引啸猿。>
<古人吹箫者，以和虞韶声，后世不复贵，给丧仍卖饧。>
<舍辔历天险，身疑出鸟群，罅开蛮俗合，脊尽瘴江分。>
<清秋望不极，中原杳茫茫，游子怅寂寥，下马古战场。>
<千看千意密，一见一怜深，但当把手子，寸斩亦甘心。>
<风清鸥鹭渚，波静荻芦湾，何必桃源渡，孤舟尽日闲。>
<怪石与危岑，山神勿相试，我行惯险难，历尽风涛地。>
<临江久徘徊，再读徐孺碑，交游飒向尽，到今耆旧悲。>
<粗结茅亭小，乾坤景趣幽，坐来心迹静，何必搆危楼。>
<九雨当一晴，燥湿未应革，那知平畴间，已作龟兆坼。>
<独到山下宿，静向月中行，何处水边碓，夜舂云母声。>
<益愧千金少，情将一饭殊，恨无泉客泪，尽泣感恩珠。>
<读书无见处，与不读书同，勿谓儿年小，能知孝与忠。>
<日落芜城门，草没芜城路，无复鹤归年，时见鸟栖树。>
<天上白榆树，千秋紫塞阴，隔林观猎骑，时有射雕心。>
<两崖束青天，中有月皎皎，乍可谓月低，不可谓天小。>
<频拜海上神，莫教风浪恶，举手未炷香，低头泪先落。>
<菱头初刺人，菱叶已零乱，试问采菱归，作蔬还作饭。>
<葳蕤凤凰羽，白日动毵毵，临别遥相赠，清风五岭南。>
<前湖后湖水，初夏半夏凉，夜阑乡梦破，一雁度衡阳。>
<野寺秋容静，幽人逸兴多，漫邀彭泽叟，来和濯缨歌。>
<张子五车读，笔作蛟龙腾，百战气弥厉，依然短檠灯。>
<枕上杜鹃啼，匆匆早起时，出行天未晓，月在杏花枝。>
<好去深山里，千峰不可寻，呼童松下问，满目白云深。>
<意豁高皇似，雄才大敌摧，万方瞻日角，列宿粲云台。>
<闻钟识寺遥，小径缘云入，日暮冒岚归，秋衣不知湿。>
<一径过寒竹，所知三两僧，自怜入山浅，孤立本无朋。>
<年康不可失，遗秉寡妇攘，及此召业户，官家蠲逋粮。>
<落花飞阵阵，无计可留春，酒到休辞满，啼莺亦劝人。>
<城上青山合，江中锦浪开，纷纷六朝事，独倚凤皇台。>
<浊酒杯谁共，残灯影自亲，不应开阁后，千骑上头人。>
<邯郸四十万，同日陷长平，能回造化笔，或冀一人生。>
<庄周言达理，吾以蝶为优，无想亦无梦，有身长有愁。>
<仙去遗金鼎，年深认劫灰，怀人何限意，时向鼎池来。>
<窗户迎新燕，阶除集乳鸦，欲知春已暮，地上亦无花。>
<六出弄阴机，新晴闪夕晖，馀寒随雁去，残雪带春归。>
<坡翁一转语，不但为竹设，俗子尘污人，夏簟落苍雪。>
<钩帘坐晚吹，斗酒娱清晖，幽怀未可言，木叶不停飞。>
<乡以孝廉举，仙为孝道宗，谓子言不信，君请问兰公。>
<妾居杨子津，郎在清江浦，一自与郎别，十日五风雨。>
<埽地风尘色，孤芳只自持，无人知此意，使我忆攒眉。>
<君恩如纨扇，惟恐值秋风，方喜入怀里，安知弃箧中。>
<越女为驱虏，朝来揽镜慵，欲梳新堕马，忍□□□□。>
<一钵坐禅床，清斋自朝暮，经年不出门，忘却前峰路。>
<陈渔何处好，层观倚高城，快意屠门嚼，安知万里鲸。>
<走马过营门，金甲吐光焰，笑我读兵书，何如去学剑。>
<久喜房廊接，今成道路赊，明朝回首处，此地是天涯。>
<凭虚倚高寒，不见归鸟背，山猿为主宾，并立阑干外。>
<宝林从何来，飞空锡同住，天风吹海涛，常恐复飞去。>
<餐菊饮朝露，平生不歠醨，与龙争角黍，无乃谤湘累。>
<数日潮头小，南船信不通，夜来月有晕，今日定回风。>
<钟山郁佳气，龙变与云蒸，君看芒砀泽，何似望舂陵。>
<近浦寒潮落，平沙返照红，不嫌归路晚，家在板桥东。>
<折芦渡江去，说法临江流，料得无人听，惟应石点头。>
<竹手擎云重，松肩荷月高，烟收天地阔，醉目数秋毫。>
<泰山一毫轻，沧海一滴水，我观天地间，何啻犹一指。>
<世尊莲正青，远公莲自白，尔向青白间，别作天水碧。>
<海榕树倒出，皮干亦轮囷，或问寿几许，千年为一春。>
<宁骑踏雪驴，莫骤追风马，霜蹄失衔勒，多是快意者。>
<步出城南陌，客来乘五马，可笑使君愚，调侬绿桑下。>
<终日冲奔浪，何年坠乱风，谢公堪入咏，目极在云中。>
<煮泉以当醇，采菊以为脯，寄语十二郎，慎毋忘十五。>
<春色满三分，梅事过其一，不有载酒游，白日去更疾。>
<泉源不可到，想像青云杪，由来此路遥，莫谓游人少。>
<桓文服荆楚，安取破国都，孔明不料敌，一世空驰驱。>
<风息气不暖，月明物岂华，云山层递转，何处是吾家。>
<幽香来近远，此洞接蟾宫，欲借飞翰去，聊乘桂子风。>
<松径少人迹，柴扉久始开，谁欤叩门者，不为梅花来。>
<本欲除阉腐，安知召寇戎，缁郎不为相，朱贼得称雄。>
<亭山不可喻，华顶凌天台，卑高本自形，夕照从西来。>
<拳石以为山，勺水以为池，我观于世间，何者非儿嬉。>
<七月发扬子，八月渡黄河，到京书便寄，北来鸿雁多。>
<织成一匹绢，待郎归作衣，郎行两经岁，卖绢不疗饥。>
<我无割鸡刀，乃当万家县，飞蝗不入境，感谢年谷贱。>
<高亭群峰首，四面俯晴川，每见晨光晓，阶前万井烟。>
<并失鹓鸾侣，空留麋鹿身，只应嵩洛下，长作独游人。>
<山中雪色猿，子母常连肘，挂臂饮丹泉，攀花酿仙酒。>
<君王宠初歇，宝镜为谁明，寂寂重门掩，孤灯照雨声。>
<江上元无暑，凉风暑尽收，鬓毛吹已短，还度几回秋。>
<听尽芭蕉雨，愁人夜不眠，凭谁将此意，为妾到郎边。>
<潮落邗江夜，先将梦到家，扬州无赖月，独自照琼花。>
<病来胜未病，名缚便忘名，今日甘为客，当时注悯征。>
<桃能驱不祥，霜后叶铺地，抱枝昆崙奴，犹解禦魑魅。>
<烟柳碧毵毵，泥融燕子酣，断肠春色好，无处似江南。>
<短草铺茸绿，残红照雪稀，暖轻还锦褥，寒峭怯罗衣。>
<山晓欲无色，鸡寒犹有声，客中魂梦少，风雨隔林生。>
<天遥征雁疏，海阔潜龙睡，野埭客来稀，孤亭倚寒吹。>
<七闽独莆郡，双阙郁相望，岂识林孝子，曾来尉福唐。>
<暝色初辞郭，河流渐入江，腥风何处度，寒汐送渔艭。>
<清风怒折腰，断送斜川归，吾今已归了，无用频吹衣。>
<澄澄若耶溪，盈盈采莲女，将花比玉颜，溪上自容与。>
<唤船扬子渡，来往无一刻，胜作天堑时，乾坤限南北。>
<一落书生口，魂香不计年，须眉元别驾，翻托李娘传。>
<食槽胀虽烙，多缘腑病生，胃翻加止沫，何药效能成。>
<南朝旧碑倒，墓近樵苏道，应与读书堆，离离总荒草。>
<桃花浪初起，三月尔江南，万树垂杨色，相留照暮酣。>
<长信宫中草，年来特地长，无人同步辇，门外度斜阳。>
<纵横太古石，短长千岁藤，感彼岩居子，独饮古涧冰。>
<水色饶湘浦，滩声怯建溪，泪流回月上，可得更猿啼。>
<启户凉风入，看云称稳眠，昼长人语静，高柳数声蝉。>
<满眼桃李花，愁人如不见，别有惜花人，东风莫吹散。>
<一饭尚云报，况此登金门，缕衣与粒食，要识皆君恩。>
<曾瞒张茂先，亦诳关尹喜，嗟余双眼白，任汝半空紫。>
<谢女吟边絮，英台去日衣，不应零落尽，惟见蝶儿飞。>
<何必问故乡，浮家任侬住，一夜便风来，尽呼邻里去。>
<勿佩宜男草，迟迟生阿侯，年年十五六，天许莫愁不。>
<病人多梦医，囚人多梦赦，如何春来梦，合眼在乡社。>
<月落鸡鸣时，苦吟犹未寝，君不断诗淫，腰瘦恐如沈。>
<老屋愁风破，空林过雨乾，飘零黄叶满，寂寞野香残。>
<天上玉衡散，结根泉石间，要须生九节，长为驻红颜。>
<希远来彭泽，聊为三径资，拂衣归底处，命驾定何时。>
<荒畦老妇锄，数日菜根舒，悬思三千客，只望孟尝鱼。>
<结庐仍人境，何事白云深，主人耽翰墨，郁起在空林。>
<临渠爱流水，试砚涉还歇，起看碎米花，疑残去年雪。>
<柴门晓初启，晴气堆远峰，不知何处鹤，踏折一枝松。>
<日落烟水黯，骊珠色岂昏，寒光射万里，霜缟遍千门。>
<维舟蓼花岸，江清月初转，柴门静无人，鱼跃惊吠犬。>
<东风捲晴雪，山意颇空寂，扫花归作饭，豫当调鼎实。>
<截彼君山竹，谱作潇湘思，他年遇阿猷，不得夸身贵。>
<桥上山万重，桥下水千里，惟有白鹭鸶，见我常来此。>
<景物此清淡，幽亭独细论，恐人容易过，常锁水西门。>
<白鹿昔成群，鹿去谁复来，樵子暮行下，洞中云自开。>
<石径浮云上，攀缘险莫当，一心祗扈跸，不敢戒垂堂。>
<枉渚映寒林，野航飞鸟急，不见康乐侯，衡门烟际入。>
<秋社荒山里，迎龙野庙开，豚蹄田父祝，鞍马县官来。>
<玉署晴烟暖，花砖晓日迟，试啼还断续，幽意付谁知。>
<万事醉如泥，昔贤有名言，闭门五十载，真须石为樽。>
<目极家山远，身拘禁苑深，烟霄惭暮齿，麋鹿愧初心。>
<叶密雨偏重，枝垂雾不消，会看晴日后，依旧拂云霄。>
<桔槔在平林，辽辽怀汉阴，灌园者谁子，可解息机心。>
<烟树半村墟，青山日将暮，看山尚不归，期尔孤舟渡。>
<瑶池开宴罢，一醉入无何，转眼千年换，桑田起白波。>
<朵朵供朝饮，兰膏是露华，秋来无肺病，不用更餐霞。>
<长夏懒着冠，经旬闭门睡，偶来深院中，万朵红云碎。>
<湘水终日流，湘妃昔时哭，美色已成尘，泪痕犹在竹。>
<已嗟求道晚，复省济时难，碌碌成何事，天涯又岁阑。>
<桥向平边度，风从阔处来，泠然旬五日，无去亦无回。>
<老枝丛梗叶，殷色吐肥花，却见凌寒意，无人为赏嗟。>
<绿叶迎春绿，寒枝历岁寒，愿持柏叶寿，长奉万年欢。>
<亭能招南山，径亦栽黄菊，我乃愿师陶，过公期托宿。>
<曲洞不设扉，烟霞几度锁，白日万籁沉，空林坠残果。>
<我行玉堤东，静观玉堤柳，乾坤造化心，千古谁能剖。>
<池上静难厌，云间欲去晚，忽背夕阳飞，乘兴清风远。>
<风吹蒲苇丛，秋色日向晚，美人何时来，行子饥未饭。>
<先子同年友，唯馀此老存，安心得禅悦，闭户道弥尊。>
<几见秋风来，坐念岁月改，宫蕉泣白雨，孤愁越青海。>
<荷塘生微风，暑气晚来退，是中颇幽趣，翡翠栖成对。>
<碧叶仙人掌，清秋甘露擎，文园方病渴，愿尔赐金茎。>
<绿树塞柴门，青山压茅宇，遥遥望来峰，日夕多风雨。>
<归去是便宜，蒙庄愤世词，人生如昼夜，此理不须推。>
<去矣复何道，心知重会难，君看残照里，秋气满长安。>
<绿树如韦曲，澄江似谢家，暖云巢燕子，清露湿梨花。>
<客路如天远，吟身太瘦生，无家归未得，策蹇傍春行。>
<此地先春信，年年只是梅，南中春更早，腊日李花开。>
<铁笛空山巅，悲裂苍崖破，惊起山中人，指点飞仙过。>
<稚绿茁儿拳，老红面百摺，诗坛更伏波，令我逢敌怯。>
<苍茫云水阔，飞去复飞还，十载红尘里，何因似尔闲。>
<下蚓盈泉腹，高蝉溢露肠，如何不能饮，空羡瓮头香。>
<春雨细如丝，如丝霡霂时，如何一霶霈，万物尽熙熙。>
<昨从阿耨地，汲得池上水，试投丹灶泥，烟自水中起。>
<翠涟冰绽日，香径晚多花，细笋抽蒲密，长条舞柳斜。>
<度牖含风色，悬楼转雪辉，天边照羁羽，不比鹊南飞。>
<花树似簪山，晴香高惹步，纵有五湖来，不浮孤影去。>
<水月淡无际，秋风清可怜，是谁能领略，罢钓老渔船。>
<疏凿徒为巧，圆洼自可澄，倒花纷错秀，鉴月静涵冰。>
<竿木逢场处，何人肯自还，秖应韩吏部，能道不如闲。>
<葺彼南阳庐，潇洒玩世事，平生梁甫篇，吟对沧浪水。>
<欲波如浊流，心源如古井，不患无清泉，祇恶无修绠。>
<春欲归何处，流莺也不知，只应江上水，暗与落花期。>
<仙游知几年，晨香梵古佛，人移境亦移，高风日披拂。>
<寒月照野雪，一片老僧魂，夜深招不得，时来白板门。>
<万物各有适，逍遥大化中，当知画史意，重有育民功。>
<怪石有千窟，老松多半枝，清风洒岩洞，是我再来时。>
<朝饮前溪水，暮泛前溪舟，溪头有明月，照见古今愁。>
<兴闲停桂楫，路好过松门，不负佳山水，还开酒一尊。>
<放溜出江口，回瞻松栝深，不知舟中月，更引湖间心。>
<明从何处去，暗从何处来，但觉年年老，半是此中催。>
<春风的皪微，凝笑补之肥，大似廉仲宣，雅疑陈去非。>
<春船摇一苇，寒罶带三星，美人烟水暮，相思兰芷青。>
<曹溪无一滴，谁道庵名亦，问讯老维摩，铁壁复铁壁。>
<老柏参深水，封题远寄将，发奁知长者，闭合自调香。>
<圆顶环珠幡，久与石俱化，我执黄庭经，跏趺坐其下。>
<大象转四时，始觉止为善，不为好爵縻，翱翔令人羡。>
<流水家家入，修篁处处同，城南履道宅，白傅有遗风。>
<匆匆清明了，能馀几许春，花开更风雨，肠断惜春人。>
<误听野鸡鸣，扬鞭趋驿程，平明见茅屋，方觉冒霜行。>
<玄崿流新润，烟林发旧华，襟颜姑一寄，涯角且为家。>
<颠越全于酒，困穷乐吾天，不材山之木，婆娑永其年。>
<怪怪奇奇石，谁能辨丑妍，莫教赞皇见，定辇入平泉。>
<石级上山堂，梧桐荫曲廊，朱阑围碧牖，曲曲塔灯光。>
<古人皆恨别，此别恨消魂，只是空相送，年年不出门。>
<皎皎中秋月，无声谁论价，有色兼有声，松梅明月下。>
<风水不可期，知君定来否，何处唱歌声，月明大溪口。>
<石沈辽海阔，剑别楚天长，会合知无日，离心满夕阳。>
<霜林摘红叶，题诗掷流水，流到阿谁边，要识诗中意。>
<涉江采芙蓉，十反心无斁，不遇无极翁，深衷竟谁识。>
<溪桥入庭下，杖履可忘忧，谁识钓璜翁，有时抛直钩。>
<白首消棋兴，黄花对酒颜，乞骸如可愿，何事利名关。>
<放舟前溪水，水文白如练，风吹丝袅袅，惊起沙中燕。>
<芒苇织帘箔，横当湖水秋，寄言鱼与蟹，机阱在中流。>
<移出含章殿，犹妆寿阳额，岂无调羹味，山蜀良可惜。>
<露蕊濯菊裳，风香度兰牖，采之赠佳人，不用持琼玖。>
<东门风飘飘，双佩清如水，出门相送人，胡不共知止。>
<擘破双莲子，冰肌抱苦心，搴芳何限意，肠断为知音。>
<芳姿香可人，刚道六郎似，谁谓前哲心，爱莲比君子。>
<家住铜官山，山亭翳修竹，主人游未归，白云满幽谷。>
<水到衢城尽，梅花上岭生，不如寄明月，步步送君行。>
<微凉入船窗，秋水满湘浦，过尽前头滩，只得夜来雨。>
<一再荒林雪，全身掩薜萝，直饶埋没得，争柰鼻头何。>
<庭草无言绿，林花取意红，因之酌茅柴，招唤西邻翁。>
<峨峨溪畔石，迢迢石边路，寄言名利徒，清闲诚足慕。>
<嫩叶云初展，新梢粉未乾，他年沧海去，留作钓鳌竿。>
<隃糜磨一石，侧理伸寻丈，轩轩五岳图，堂堂大人相。>
<百鸟共春风，相呼乐意同，不知缘底事，尔作白头翁。>
<马迁法左氏，实录系日月，孰传经世学，傥可论绝笔。>
<鼻内出脓血，如加气转抽，岂堪连背硬，何用更开喉。>
<石梁渡山涧，上有秦人居，岁寒不种桃，汲泉灌佳蔬。>
<芳菲不得驻，会取馀春还，欲知回首处，渭曲苍茫间。>
<客行情最苦，草草共清尊，万水千山路，今朝好出门。>
<绝岛生修篁，无风自相拂，有果不知名，碧枝映丹实。>
<磨尽石岭墨，浔阳钓赤鱼，霭峰尖似笔，堪画不堪书。>
<隐几对寒碧，忘言心自闲，岂知宜寂士，灭迹青峰间。>
<声名野老畏，草石贵人争，刬却岩中有，悠悠是极清。>
<银灯照华屋，宝鼎薰金埒，念此苦心人，独映寒窗雪。>
<幽兰蕴奇芬，绿竹秀空碧，岁晏将如何，君子介如石。>
<可怜圣善寺，身著绿毛衣，牵来河里饮，蹋杀鲤鱼儿。>
<重重翠联锦，一掩一回处，三径踏烟霞，披榛自来去。>
<渐老只谋欢，虽贫不要官，唯求造化力，试为驻春看。>
<苍山开秋屏，屹立俨无对，下有岸帻人，意气压苍翠。>
<多时南北地，今复过东山，未遂登临愿，终身负恧颜。>
<山鸟无凡音，山云无俗状，引得白头僧，时时倚藜杖。>
<不甘蟆蚀月，泣献磔蟆诗，却效玉川子，仍曾是退之。>
<道逢恶少年，打破两生敬，试问邓德昌，何如梁惟正。>
<云雨时青枫，寒山野望中，谁将醉时墨，遥寄米家风。>
<一泓贮清泉，百本蓊佳菊，长年汲芳甘，霜鬓倘重绿。>
<我思雁荡游，欲与雁行去，羽翼本天生，谁令分两处。>
<闻道羌葡萄，家家用醅酒，老夫画笔渴，此时堪一斗。>
<陶尽门前土，屋上无片瓦，十指不沾泥，鳞鳞居大厦。>
<清晨眺高阁，积雨春阳晦，望望君愈遥，青山愁独对。>
<尘断征车杳，云低毳帐深，古今那有此，天地亦何心。>
<太傅风流祖，亲朋共手谈，元来棋有智，输墅与羊昙。>
<老向江南住，梅花共岁寒，故人清兴在，踏雪几回看。>
<白云每亭亭，其出亦何心，贤侯考之天，无谓由蹄涔。>
<旱魃将为虐，从龙便出山，人间三尺雨，命罢早知还。>
<梅格依然在，诗家莫认桃，纵烦金井水，终近楚人骚。>
<碧玉楼中客，无弦一素琴，泠然林木外，太古有馀音。>
<虬根蚀土石，老干饱霜雪，孙枝吐春妍，靳惜那忍折。>
<客心千里倦，春事一朝归，还伤北园里，重见落花飞。>
<随风柳絮轻，映日杏花明，无奈花深处，流莺三数声。>
<一曳王门裾，风流工赋雪，不知楚醴筵，犹为穆生设。>
<一片中原地，纷纷几战争，至今将不去，留与后人耕。>
<绿鬓乌纱映，青骢皂盖鲜，故园归兴好，松竹对闲眠。>
<专城政日清，庭闲对孤鹤，谁云蜀山深，鸣声彻寥廓。>
<明月转樯竿，露下孤篷湿，欲系谷亭舟，沙头风正急。>
<悠悠南国思，夜向江南泊，楚客断肠时，月明枫子落。>
<连日江云暗，今朝眼倍明，酒徒非爱酒，倩作斩愁兵。>
<觉地本随身，灵山重结因，如何战鸟佛，不化捕鱼人。>
<功名侮余甚，厌之不能舍，试问庐山峰，可晓白司马。>
<谁将巾瓶来，置此几席间，不可唤木𣔻，试往问沩山。>
<诗多唐代刻，柏尚晋时青，想得真君剑，犹馀蛟血腥。>
<借问觉者谁，未许落言思，向日华堂下，寒温祗自知。>
<牛羊草漫野，大帐天山下，十万控弦儿，闻箛齐上马。>
<伤哉负薪子，五十始登朝，空使埋羞处，山花复采樵。>
<雨霁云初夏，林和树更春，莺声三四啭，偏助物华新。>
<江鲤应难制，冥鸿不可招，落梅歌一曲，风雨夜潇潇。>
<不作方圆甃，池形似塔形，云光来复去，孤影湛亭亭。>
<已作南夷长，那为北面臣，未忘真定冢，毕竟是华人。>
<白云有樵者，携酒至山家，春风好同来，为吾扫落花。>
<白日偏催处，黄金欲尽时，侈心都用了，始得一开眉。>
<轻薄坠鞭子，清狂谒水生，如何唐老杜，也作丽人行。>
<环绕无十步，捷行财半之，安西九千里，自有著鞭时。>
<越簟轻裁玉，齐纨巧缕冰，宫中虽命节，何处有炎蒸。>
<织波千缕细，剪月一规圆，宠夺芙蓉后，恩深蛱蝶前。>
<洛水春冰开，洛城春水绿，朝看大道上，落花乱马足。>
<动心趋蹶间，治气怜不早，缓步勿贪高，登山良有道。>
<新凉罗袂卷，愁更理秋衣，不忍持金剪，梁间半似飞。>
<归山深浅去，须尽丘壑美，莫学武陵人，暂游桃源里。>
<渺渺戍烟孤，茫茫塞草枯，陇头那用闭，万里不防胡。>
<贞溪人如玉，诗画清无比，至今溪上人，不唾溪中水。>
<昼扃熟鹿守，晨启素鸦驯，延陵挂孤剑，吴月照峨岷。>
<崔嵬辟支塔，舒卷半腰云，知是藏真骨，灵光玉色纷。>
<雨绝苍苔地，月斜青草阶，蛩鸣谁不怨，况是正离怀。>
<春至应多雨，愁缘夜打篷，岂须留滞怨，润物却为功。>
<两雀晚相依，棠梨叶渐稀，连枝有深思，未可便辞飞。>
<万缘忘外息，百福静中收，莫作南柯梦，浮荣一觉休。>
<隆暑启初伏，薰风入虞琴，安得播馀响，涤我烦热襟。>
<夜冷衡阳月，秋高震泽风，相呼复相唤，飞落荻芦中。>
<夜中无与悟，独寤抚躬叹，唯惭一片月，流彩照南端。>
<春和喧百鸟，寂寞坐春朝，蝉鬓少新洗，卖花声过桥。>
<紫翠湖山傍，枝头闹双鸟，长忆梦中闻，西溪竹窗晓。>
<去鸟仍回白，残阳更借红，伤今兵乱后，人醉不如枫。>
<露槿岂不荣，绛榴红亦簇，何似水芝英，无风自芳馥。>
<姊弟皆殊色，专房擅主恩，何曾送归妾，但见啄皇孙。>
<明月西湖上，清光儗旧时，东风露消息，香雪满南枝。>
<昼静暖风微，帘垂客到稀，画梁双燕子，不敢傍人飞。>
<赤云遍长空，何处清凉国，遥望五台山，中天挂金碧。>
<骢马五更寒，披衣上绣鞍，东华天未晓，明月满阑干。>
<曾闻瑶水上，千岁一开花，常有双青鸟，何非阿母家。>
<玉兔操金杵，谁知捣药年，岂应天上住，不有病神仙。>
<寒色似潇湘，娟娟翠筱长，林间疏雨过，石上紫苔香。>
<有画无言语，斯文岂易知，人心对天一，更向画前窥。>
<数点枝头雪，分明露化工，恐教尘土涴，移入玉壶中。>
<堤坏漏江水，地坳成野塘，晚荷人不折，留取作秋香。>
<幽兰在南坡，爱之亦何趣，为爱幽兰香，须识香来处。>
<非蜡复非梅，梅将蜡染腮，游蜂见还讶，疑自蜜中来。>
<玉峰刳不尽，满室碧琅玕，太始藏灵气，寥寥五月寒。>
<磔索银须细，翩翩粉翅柔，百花巡已遍，入梦戏庄周。>
<庭中有桂树，幽香向人发，何处觅瑶台，开帘坐秋月。>
<仰首几瞻望，蟾宫桂吐新，嫦娥应有意，偏爱少年人。>
<寂寂闲庭静，离离春草生，朱帘白日永，空复落花情。>
<露井疏桐晚，风亭碧藕秋，卷帘山月上，水宿见双鸥。>
<醒来山月高，孤枕群书里，酒渴漫思茶，山童呼不起。>
<云已安排雪，天仍惨淡风，缆船投古刹，拨火共谈空。>
<铁干摇不动，封姨莫妒猜，刚到无花际，从容带笑开。>
<闲来桥北行，偶过桥南去，寂寞独归时，沙鸥晚无数。>
<门依楚水岸，身寄洋州馆，望月独相思，尘襟泪痕满。>
<风林无静柯，风池无静波，林池既不静，禽鱼当如何。>
<一水穿深竹，孤舟荡晚风，但沿明月去，忽与大江通。>
<终岁颇勤动，凛秋花正开，黄金非所羡，白首乃怜才。>
<沧溟几万里，山泉未盈尺，到海观会同，乾坤谁眼碧。>
<凿石通泉脉，铸鼎炼丹砂，丹成骑鹤去，满地生云霞。>
<独夜登楼望，如闻笳吹声，月明沙塞远，何处是君营。>
<君去西川路，知余滞楚乡，巴江书莫寄，九派是浔阳。>
<片片舞东风，胭脂点地红，鸟啼金谷晚，春事又成空。>
<长湖直东西，漾漾承守寝，一望见荷花，天机织云锦。>
<紫蕨长镵老，黄茅野烧晡，春风缘瑟缩，桃李自华敷。>
<风雨送深秋，千山木叶流，黄花犹自艳，知为故人留。>
<孤塔岧峣立，犹传学绣人，五湖如好在，针线不胜春。>
<忆昨秋风起，君曾叹逐臣，何言芳草日，自作九泉人。>
<但使边尘净，蛾眉敢爱身，千年青冢在，犹是汉宫春。>
<边人竞北风，牧马阴山阳，腰间宝刀赤，河清尔来王。>
<幽怀念烟水，长恨隔龙沙，今日滕王阁，分明见落霞。>
<风篁荫修岭，挺节含虚心，悠悠往还客，孰不聆清音。>
<阴崖未知晴，松雪自在白，可恨晚风颠，飞寒乱苔石。>
<涌金亭畔路，细雨不思回，独酌看流水，山花映酒杯。>
<巨灵诚不仁，太华擘为两，可怜首阳山，不得接秦壤。>
<作糜活饿夫，分食及龟鱼，林深幽磬晚，犹想定回初。>
<袅袅孤云入，嘤嘤双鸟鸣，诗成留客醉，棋罢绕花行。>
<尽日山中行，谓是山中客，及逢往来者，总负兹山色。>
<静宜樵隐度，远与车马隔，有时行药来，喜遇归山客。>
<禊日休临水，春风合在山，山光无晓暮，为我独来还。>
<斯道有显晦，人心无古今，升堂动遐想，时闻钟磬音。>
<东方明月上，雨止风亦罢，仰荷苍天仁，俯恻行路者。>
<仙娥今下嫁，骄子自同和，剑戟归田尽，牛羊绕塞多。>
<石峡迸流泉，琴声自万古，坐赏夜无人，空山月正午。>
<霁月光湓浦，吟风归洛京，迥无纤霭翳，千古识真清。>
<横绝潺湲度，深寻荦确行，百年同逆旅，一壑我平生。>
<哆侈何其甚，忧伤只自知，虽经夫子笔，不废寺人诗。>
<莫夸家里富，家富令人丑，若实到家人，一毫亦无有。>
<流水数家村，青山白云坞，春晚落红深，夜寒溪上雨。>
<到岸未为了，行行万里涂，举头岐路惑，岩畔遇樵夫。>
<境空纳风月，心远辞埃尘，终日穷目力，得景亡天真。>
<九日浊醪尽，黄花笑酒杯，夜深山月黑，不见白衣来。>
<平野有千里，居人无一家，甲兵年正少，日久戍天涯。>
<沧江无日夜，脉脉向东注，曲岸多洑流，好为操舟渡。>
<宝盖挂空中，有路不曾通，傥求言下旨，便是有西东。>
<湖北山无地，湖南水彻天，云沙真富贵，翰墨小神仙。>
<明月照柴门，寒风吹修竹，寥寥清夜思，幽人每独宿。>
<静立身微耸，惊窥首略回，何人将至此，应自陇山来。>
<游仙梦未真，蘧蘧化作蝶，不辨葛仙衣，还向庄叟说。>
<青青道傍柳，转眼忽成围，男儿客他乡，不知岁月非。>
<结茅深林下，开户流水边，晓听松风坐，夜枕云涛眠。>
<千里长淮北，东风破雪寒，此行休问路，蓦直到长安。>
<地熟桑麻易，村深气象醇，此行真不恶，今日似阳春。>
<光斜镜露边，影没眉铺黛，香烟隔院来，知有佳人拜。>
<残露洗青霭，倾河流素晖，自为生迟暮，遂令相赏稀。>
<三拍羽翎寒，风雨不改度，起舞何人斯，男儿当自寤。>
<野径行人绝，陂田流水多，谁家小凫雁，争浴雨中波。>
<月落窗中暗，月来窗外明，夜深风弄叶，疑是有人行。>
<山根秋水落，江树与船清，遮莫归来晚，东头月未生。>
<瑶妃一念差，谪堕人间世，琼阙未忘情，时带盈盈泪。>
<月出东林端，不照东斋屋，趺坐看西山，千岩散金粟。>
<齿落伤情久，心惊健忘频，蜗庐经岁客，蚕市异乡人。>
<万绿围轩窗，蒲团弄秋色，时听湘夫人，云中鼓瑶瑟。>
<山郭寒应尽，江春尚未来，今年昨日至，已见一枝开。>
<万树临滩峡，秋声出水寒，孤舟相对宿，有梦亦频残。>
<毡帐雪花寒，单于夜不还，分弓传令肃，明日猎天山。>
<南游衡岳上，东往天台里，足蹑华顶峰，目观沧海水。>
<白日依山尽，春风引思长，抱琴沽一醉，寻艳复寻香。>
<剩喜向前坡，人情奈怯何，君今高著步，直与陟嶒峨。>
<乱离无醉者，有则以为祥，惭愧生平世，人人在醉乡。>
<昔读成公赋，曾登阮籍台，半空闻逸响，疑有凤飞来。>
<向日铺青盖，浮波散绿盘，明珠洛浦佩，白玉水仙丹。>
<纵呼误游磴，胜事无不真，惟嫌入山客，唤作出山人。>
<游兴殊未尽，尘寰不可留，山青只依旧，白尽世间头。>
<行尽羚羊峡，人烟两岸开，鸡声若吹角，知有海潮来。>
<海滨古邹鲁，山木间楩梓，先生笔则笔，千载垂青史。>
<松根生茯苓，云气白于雪，中有采芝人，商歌隔林樾。>
<江南渌水多，顾影逗轻波，落日秦云里，山高奈若何。>
<指麾谈笑间，朗若月出云，放之准四海，经济要属君。>
<相见不作语，天风吹长须，探取虎盘囊，留赠昆仑图。>
<情智何尝异，犬吠蛇自行，终南的的意，日午打三更。>
<酷爱鄜州月，真分紫府灯，月收烟荡漾，灯比石棱层。>
<种松为老伴，栽菊充岁粮，新国苦长役，遗民怀故乡。>
<白鹭白于银，独立池荷下，风吹叶乍翻，疑是弄珠者。>
<东谷当时约，飞云敢后期，风流惟有此，猿鹤且同之。>
<不谓蕞尔邦，有此岿然宅，江山自比邻，风月相主客。>
<清风吹枕席，白露湿衣裳，好是相亲夜，漏迟天气凉。>
<涧绕香厨竹，风披草阁烟，野猿机事少，林外学安禅。>
<后有丧门旋，前兼有挟尸，劝君不用蓄，无事亦须疑。>
<交柯叆苍寒，不碍青霄路，油然隐者心，一声孤鹤度。>
<兵火有馀烬，贫村才数家，无人争晓渡，残月下寒沙。>
<古人用功处，步步最缜密，胡尔大阔疏，践履无其实。>
<短鬓萧条甚，那能上箨冠，殷勤谢红袖，犹作少年看。>
<夔府皇华地，乘轺都几人，谁如二使者，实惠活斯民。>
<芦苇风萧萧，空林语山鬼，孤舟不寐人，悲吟卧舷尾。>
<御醑璩杯白，仙风羽扇清，灵符不须进，汉垒已销兵。>
<门前东西道，下是荷花港，越女不避人，唱歌来荡桨。>
<云卷青山外，舟维古渡头，江亭𫐉鞅寡，闲对两三鸥。>
<絜短仁斯在，求仁恕是方，圣谟开要妙，末学谢荒唐。>
<积雪满溪山，朱门昼深闭，一棹晚冲寒，萧然直钩意。>
<强致南山树，来经渭水滩，生成未有意，鸦鹊莫相干。>
<玉管和声度，金铺丽景迟，思齐文母圣，春日受春祺。>
<方池浅且清，游鱼皆可数，时时衔墨花，吹作长空雾。>
<白芋持为粉，良姜用作齑，雌雄多笋竹，一夜出林齐。>
<步上短亭久，看回官渡船，江乡宜晚霁，楚老语丰年。>
<龙印留宫字，霜花剥暗毛，长鸣愁顾影，秖忆九方皋。>
<刘阮辞世尘，桃花谁复主，无计𣨼春风，一夜零红雨。>
<绮席铺兰杜，珠盘折芰荷，故园留不住，应是恋弦歌。>
<不信颜比玉，翻成命如丝，灯前挥泪睫，促对可怜姿。>
<花边停去马，柳外听啼莺，晓渡丹阳郭，春游建业城。>
<明月侵罗幌，孤眠夜寂寥，东风偏有意，满耳度云韶。>
<万里家乡半，三秋信息稀，心情春已去，魂梦夜空归。>
<云雨三年别，风波万里行，愁来正萧索，况见古人名。>
<排日上牙牌，记花先后开，看花不子细，过了却重回。>
<不识君名字，应难问子孙，一丘浮水际，神怪欲谁论。>
<小树香橼子，疏篱匾豆花，人情悲异土，物色似吾家。>
<连人卑湿地，无日不思归，况在浔阳见，君帆独北飞。>
<欲逃苏晋禅，苦乏阳城俸，邻家称子贫，杯酌与君共。>
<旧来心使眼，心思眼剩传，由心使眼见，眼亦共心怜。>
<伯鸾无至友，相与只高恢，可念平生好，遥寻杵臼来。>
<花上断续雨，江头来去风，相思春欲尽，未遣酒尊空。>
<水旱关何事，兵凶孰汝怜，但寻师辟谷，莫误客求田。>
<丁侯为县时，不与谒者通，古称奉法吏，秉笔惟至公。>
<偶步忘归远，心闲逸兴增，山深知有寺，路尽不逢僧。>
<素质比瑶瑰，贞心不易摧，江南春信早，先寄一枝来。>
<饮露身何洁，吟风韵更长，斜阳千万树，无处避螳螂。>
<亭亭凤凰台，江城孤照日，胡来满彤宫，驱马一万匹。>
<何处一桥横，曲径生苔藓，桥上白云间，桥下流水远。>
<大夫楚忠臣，哀哉以谗逐，遗庙大江𣸣，醒清今古独。>
<江亭小于艇，松子落满顶，尽日无人来，流水抱虚影。>
<流水萦林外，回波绕槛前，天光与云影，不得直相连。>
<能感猛鸷类，都无搏噬心，同游至鹿虎，共宿有鸠鹰。>
<种学须时习，工夫似力田，终身似穮蓘，不必问丰年。>
<鉴空水之止，纤尘不掩光，人心尘无许，顿尔成昏茫。>
<三冬气凛冽，独立千崖雪，横斜溪上梅，影落溪桥月。>
<当年花草径，满目旧林亭，无复东山妓，空门苔藓青。>
<架亭元用木，一夕化为竹，醉眼碧成朱，若个是苍玉。>
<河洲双鸳鸯，流荡还相逐，皎皎白杨花，风吹不相续。>
<出抚驩兜俗，亲提季子军，随人两关月，迎马二溪云。>
<乘龙人归去，谁复到吾门，薄暮多风雨，知子宿前村。>
<兄今得太末，去弟不数驿，弟官蛮夷中，何啻限南北。>
<日夕山气昏，独归愁路远，犹恋草青青，迟回下前阪。>
<朝卧白云东，暮卧白云西，白云长共我，此地结幽栖。>
<忽忆乘高躅，因知溯急流，陶潜初罢令，李广不封侯。>
<樊素艳而歌，乐天何所羡，须结帝王知，拜宠明光殿。>
<斯莲君子花，几为佛所污，先生独拈出，万世知向慕。>
<事业等唐虞，浮云过太虚，何如高阁上，支卧一床书。>
<睡起湖亭坐，乾坤意自深，青天无一滓，明月在波心。>
<吾道在天地，动静旋相生，禅家自灰槁，空负源头清。>
<丝绪今千结，蒲肠复寸离，等彼风前旆，摇摇竟不持。>
<志士非匏瓜，焉能系不食，毋安白驹空，请放鸣驺入。>
<始讶三冬旱，俄连二月阴，安知翻覆手，不是鬼神心。>
<缭绕缘云上，璘玢甃玉联，高高曾几折，极目瞰秋鸢。>
<病卧愁花落，春深怨夜长，镜明羞短发，窗净惜残香。>
<一朝复一朝，光阴苦超忽，安得万丈绳，系此西飞日。>
<爱君两手色，白于手中玉，第深无诤义，麈尾何必秃。>
<采莲夜未归，东岩看月上，雄风发楚歌，击汰齐吴榜。>
<生憎蕉叶大，受得雨声多，不寐思天曙，明灯在薜萝。>
<除夜春牛吼，开正虏骑多，有谋思却敌，休问命如何。>
<寝署三年外，祠郎初报闻，臣心似江水，长绕孝陵云。>
<邻翁走相报，隔窗呼我起，数日不见山，今朝翠如洗。>
<偶上千峰榭，遥思六客堂，前时赋诗处，烟水路茫茫。>
<青山在屋下，白云在高岭，身在白云中，那识云千顷。>
<辛苦南邻臼，远鸡方一鸣，夜来风极急，吹断到窗声。>
<北苑罗裙带，尘衢锦绣鞋，醉眠芳树下，半被落花埋。>
<悄悄山郭暗，故园应掩扉，蝉声深树起，林外夕阳稀。>
<落叶随流水，闲云与闭关，幽人无限意，不语自看山。>
<使君子百姓，请雨不旋复，守田意饱满，高壁挂龙骨。>
<俗论长纷若，微言仅梦如，逢君挥玉麈，胜读十年书。>
<物外老馀生，泉发幽岩里，自可给瓶盂，不羡沧溟水。>
<种柳护吾庐，无妨隐者居，绿酬一樽酒，青映五车书。>
<自念平生意，曾期一郡符，岂知因谪宦，斑鬓入江湖。>
<落木包生意，来鸿定去期，如何萧瑟气，有许楚臣悲。>
<有诗俱月底，无酒不松根，问我今何处，尧天击壤村。>
<无才济苍生，竹林远栖遁，中有圣人书，饭蔬自无闷。>
<紫陌暖风细，露房山更深，蜜甜不知味，万花空损心。>
<庶人常用贽，贵在不飞迁，饱食待庖宰，虚教两翅全。>
<偶出送山客，不知游梵宫，秋光古松下，谁伴一仙翁。>
<日落梁王台，台空映江水，江水流不流，只在钟声里。>
<帝德乾坤大，亲恩江海深，勉修忠与孝，莫负此生心。>
<幽花不知姓，独绣楚江隈，宁为无人见，春风自剪裁。>
<花鸟亦何意，见之而眼明，鸟啼花发处，对主是三清。>
<白屋釜生鱼，青楼行细脍，静思天地间，宁有私覆载。>
<湖阔数千里，湖光摇碧山，湖西正有月，独送李膺还。>
<五岁脱荒乱，中年荷治平，何图六十四，天下遍征兵。>
<湖上看青山，山影湖中倒，湖光澹若空，山色青未了。>
<羽扇白纶巾，瑶琴坐来歇，山童无处寻，一片长廊雪。>
<兰以香自焚，膏以明自煎，昆冈一失火，顽石未闻全。>
<浴种宜蚕事，修禖尽燕祠，资生迎木正，蕃衍纳春祺。>
<远浦渔舟小，寒天柿叶稀，归心正愁绝，一雁夕阳飞。>
<楼俯绩溪水，潺湲日夜流，楼头聚爱者，华发共绸缪。>
<笑入草堂来，庭花喜开遍，春风吹我怀，如见草堂面。>
<相送江楼暮，风烟黯自愁，君行是得意，不敢泪双流。>
<细算人生事，彭殇共一筹，与愁争底事，要尔作戈矛。>
<楼迥星河转，宵残鼓角催，重门和月锁，寒梦绕花回。>
<空山无鸟迹，何物如人意，委曲结绳文，离披草书字。>
<始未识郎时，辘轳隔金井，抱著黄蘖枝，苦心终日秉。>
<得股肱贤明，能以奇用兵，何事伤客情，何人归帝京。>
<坞深不见人，树杪青峰堕，若个采松花，隔林应唤我。>
<玉关同一照，玉镜几回圆，莫作征人妇，高楼长自眠。>
<明月清风夜，殊非远别时，薰衣茶宴罢，为尔细谈诗。>
<放鱼池中央，池水深尺许，勿谓江河远，时来足风雨。>
<支策过禅栖，苍云澹幽壑，诸天问上乘，花雨空中落。>
<圣学失其真，由人认识神，识神生死本，仇怨结交亲。>
<误入大香国，人言是蕊宫，琪花携满袖，鹤背更乘风。>
<谁云古多福，三茎四茎曲，一叶砚池秋，清风满淇澳。>
<云拥青山远，风生碧树凉，悠悠高世士，矫首意何长。>
<筑人非筑城，围秦岂围我，不知城上土，化作宫中火。>
<麦颖未黄乾，桑实半红湿，恰得一犁雨，田事正火急。>
<禾泥异白爨，草阁面青山，劝酒月明里，笑歌开我颜。>
<跏趺迎上客，曲录对旌幢，不是家风别，他居礼乐邦。>
<剖心青掌露，蓬首紫髯垂，花孕鱼堪馔，枝重鸟不窥。>
<底事头成白，何为志集枯，览辉甘寂寞，不羡上林乌。>
<湛湛芳草池，翛翛碧霄竹，倚竹漱春流，清气满幽谷。>
<逢人寂无语，结草自栖禅，但见岩花笑，厖眉不记年。>
<彩胜宜春字，流霞曼寿觞，涂歌并里咏，地久对天长。>
<一片荆山玉，琢成秋月圆，风波落叶尽，下有蔚蓝天。>
<炎天收已去，凉气触幽襟，稽古看书罢，时听一弄琴。>
<寒飙暗夕林，中夜忽以朗，晨起开石门，雪花如大掌。>
<云开见山高，木落知风劲，亭下不逢人，斜阳淡秋影。>
<萧萧古帝丘，别君从此去，形往心独留，长绕汀蒲树。>
<高士非求死，天教陨少微，云疑隐居在，犹傍岭头归。>
<寄语长亭柳，东风莫漫吹，黄金台下客，犹未有归期。>
<粼粼溪底石，五色粲坚圆，安得女娲手，炼之将补天。>
<摘杞搜枯梗，攀花脱脆包，蝶呈新样粉，柳送隔城梢。>
<军中富馀暇，飞盖南城隈，雍容陪后乘，一一应刘才。>
<山似诗肩耸，江如酒量宽，云描秋色老，松写暮声寒。>
<汝从下雉来，欲作补陀参，风波了无际，惟有天蔚蓝。>
<夜梦昆山玉，朝名有美堂，但看松竹色，何处不琳琅。>
<萧瑟万琅玕，清阴五月寒，闲门原不锁，伧客任来看。>
<来往动成群，翩翩得意人，九朝深雨露，头白独沾巾。>
<无识自有情，咫尺银河渡，不问许多时，渠还在何处。>
<俯仰无穷乐，春风一草轩，此心还大舜，不见有流言。>
<万籁夜俱寂，蒲团清可禅，林疏窗过月，岩远竹通泉。>
<一枰秋色里，时翻古人局，飞霜击画廊，邓艾收西蜀。>
<登登复登登，一日千万杵，寸石如寸金，化为东海土。>
<掀翻尘见解，推倒旧河山，谢绝寰中扰，亲身见孔颜。>
<清池绿如染，到此颜为破，幸有诗仙来，珠玑剩教唾。>
<典尽衣难赎，邻家夜捣砧，那堪风露冷，儿女说秋深。>
<漏语乱之阶，转喉若发机，机动靡不走，促膝成噬脐。>
<与欢百年期，缠绵无已时，在木为女萝，在草为兔丝。>
<梦与双亲别，牵衣两泪垂，不知成永隔，犹道暂相离。>
<市肆毬灯夜，楼台锦绣春，游人相竞逐，马动六街尘。>
<姹女过南园，曾分换骨丹，玉颜春不老，禁得雪中寒。>
<回沿月明中，溪花夹长镜，相逢溪上翁，掉头不言姓。>
<一世竞荣利，纷若空中花，蚤作田园计，人生会有涯。>
<一夜山中雨，风吹屋上茅，不知溪水长，祇觉钓船高。>
<孤棹迎风退，鹢人何日归，船头虽画鹢，犹作宋都飞。>
<远近春鸠鸣，一村竞田事，老人抱瓮来，搰搰亦何意。>
<涧道苍杉林，云寒白日阴，石壁相映起，肃穆愁人心。>
<何物寄殷勤，宫鞋绿锦文，为郎承素足，指日踏青云。>
<我已因官累，尔何又爱官，街前骑马者，轰烈万人看。>
<天公富万有，秋事不曾贫，静阅岁时信，动观天地仁。>
<古石碧槎枒，仙坛隐士家，洞春云是叶，岁暮雪为花。>
<猿鸟山中侣，松萝物外情，看花多藉草，恰恰听流莺。>
<名大不忍杀，罪大不以赦，荔子红满山，身落乡人社。>
<两舟系彼岸，共说波涛话，我若归去来，江山胜如画。>
<谁家捣衣杵，苍然古色深，此杵徒在此，秋到不鸣砧。>
<翠箔玉蟾窥，天街仙籁绝，抱恨坐夜长，银釭半明灭。>
<学士碧山隐，焚鱼问草堂，千载云龙会，为霖意不忘。>
<𣃁尽春山土，辛勤卖药翁，莫抛破笠子，留作败天公。>
<禦戎虚上策，治疾阙全功，安得如神禹，常行无事中。>
<月色本无私，水寺孤人得，长安富贵家，烧蜡如白日。>
<岸曲丝阴聚，波移带影疏，还将眉里翠，来就镜中舒。>
<共宿东窗中，下宵雷雨闻，风尘迟双剑，好为拭龙文。>
<少妇缝鸡嗉，金云蹙绛纱，斜簪珠络索，倒插石榴花。>
<卢郎老益清，正似雪中竹，岁寒林下游，还许王猷续。>
<往事浑如梦，春风忽又新，浮生空白发，依旧一瞢人。>
<赠枕犹香泽，啼衣尚泪痕，玉颜霄汉里，空有往来魂。>
<发策名犹在，回头事已非，池塘春草绿，空忆谢公归。>
<莫要作圆月，才圆却又亏，不如作一半，犹有向圆时。>
<六十一年前，吾诗已万篇，惟凭儿子记，未任老夫传。>
<缩乾全不到，抬头则大过，若令脐下入，百放故筹多。>
<日月尧天大，璿玑舜历长，侧闻行殿帐，多集上书囊。>
<有意皆堪谱，无言总是诗，潭潭居相府，此誉不妨驰。>
<芣苡生前径，含桃落小园，春心自摇荡，百舌更多言。>
<端求古人遗，琢抉手不停，方其拾机羽，往往失鹏鲸。>
<月色皎如许，其如无酒何，从君觅一斗，午夜泛金波。>
<大堤几百丈，春光聊骋望，老椿几千年，春风满堤上。>
<菊莳陶篱本，兰滋楚畹芳，荷锄春雨后，怀古意何长。>
<仙人卫叔卿，云中醉骑汝，蜿蜒成白龙，服骖叩灵圉。>
<凉吹起青苹，怒涛浮白马，舟人惯耐愁，倚棹长堤下。>
<凉风一夕至，四壁响鸣虫，不知金井上，几叶落梧桐。>
<文园多病日，萧寺客居时，未得无生理，持方问药师。>
<者边才补了，又见那边穿，不觉日又夜，争教人少年。>
<入幕未展才，辛苦在道路，回首一茫茫，风悲浮云去。>
<坐嗅白莲蕊，卧看青竹枝，闲斋不成寐，起读圣俞诗。>
<轻飞不假风，轻落不委地，撩乱舞晴空，发人无限思。>
<芳馨在岩谷，自与众卉异，必有君子人，共结金兰契。>
<我避故云辟，东行是谓征，先王犹可告，岂为伐而刑。>
<黄昏蚊扑扑，白昼蝇营营，天地一红炉，几人得聊生。>
<明月高秋迥，徘徊祗自知，凉风吹夜雨，摇荡菊花期。>
<开园近屋头，日陟自成趣，心怀千载期，锄云种松树。>
<荣华如转梦，落花覆芳草，我来卧山中，岁月不知老。>
<跂石复临水，弄波情未极，日下川上寒，浮云澹无色。>
<南风吹南枝，一白点万绿，岁寒谁知心，孟宗林下竹。>
<牛斗东边窄，三吴西角深，山能醒客酒，江会冷人心。>
<风色作吴霜，山中草木黄，冷烟笼碧瓦，露叶遍寒塘。>
<北亭望南隩，高林悬薜萝，日莫乌声急，时闻劳者歌。>
<未去交争意，难忘黑白心，一条无敌路，彻了没人寻。>
<蝴蝶花不香，鹧鸪草不长，长时为郎作，西去紫骝缰。>
<圣德光天下，岁功成闰馀，百篇推帝典，一半是农书。>
<阳秋閟肝膈，无处见微茫，时作丹青戏，风流冠帝乡。>
<岁尽东风转，衡门日晏开，不知因底事，不见故人来。>
<客言湘水至，绿雨泣苍梧，恐是怀沙泪，双垂问大巫。>
<阁上谈玄客，天边削翠峰，大痴皴染细，不用墨池浓。>
<朝梦江蓠开，夜梦江蓠落，如何二十年，不到江蓠阁。>
<抱玉下天河，绕丛秋露多，天寒翠袖薄，日暮欲如何。>
<辩嗟孟轲劳，清笑伯夷隘，秋毫满六虚，须弥藏一芥。>
<店傍栽紫薇，颜色斗江霞，我家庭下树，归日正开花。>
<刘生于写松，能以酒力遣，酩酊气正豪，苍龙自舒卷。>
<平生梦往处，始到天南峰，风来荷气度，日转松阴重。>
<风细吹吟凤，雷惊起蛰龙，几年卧空谷，今日享真封。>
<冶叶拥香苞，盈盈二月交，相思意安在，试去想花梢。>
<花有重开日，人无再少年，相逢拌酩酊，何必备芳鲜。>
<四邻箫管沸，大都为岁除，君看五马贵，囊有一钱无。>
<仙女乘鸾去，瑶台风雾浓，空馀石池水，清浅落芙蓉。>
<骑象豪酋出，牵牛老父来，马头风雨过，一洗瘴烟开。>
<开帘野水声，倚杖青山色，幽意在人间，人间不相识。>
<天垂楼外云，雪变城中树，何处不春寒，鸦啼又飞去。>
<饭牛先垄下，夙志未消磨，恩重身难去，非关恋玉珂。>
<尔贤云戒酒，戒酒惟尔贤，大禹恶其旨，其兴也勃焉。>
<正直男子身，自有神与谋，世治天理现，何必事祷求。>
<天问复招魂，无因彻帝阍，岂知千丽句，不敌一谗言。>
<自伤临郡浅，有愧在民深，稽首文公庙，由唐直至今。>
<易贮千寻水，难藏一点春，也须几杯酒，还似送行人。>
<春风频剪拂，蓓蕾未全开，更著黄昏月，孤山兴渐来。>
<小岛含巨浸，能滋化叶开，青莲大如许，跏坐几如来。>
<母力今衰矣，悲啼得杖轻，流风存绘画，犹足感焦生。>
<落花犹并翅，抱子自同心，无限留春意，含酸助苦吟。>
<犬吠月中影，风吹衣上尘，邻船试相问，俱是未归人。>
<青蒲没汉水，白马度襄阳，男儿但得意，何处非故乡。>
<逸足还同骥，奇毛自偶麟，欲知花迹远，云影入天津。>
<两雄不并立，汉为天下服，皇帝贤天子，吾其去黄屋。>
<窈窕双青蛾，流盼瑶台鹤，自怨锁芳尘，似欲溯寥廓。>
<开门望长川，薄暮见渔者，借问白头翁，垂纶几年也。>
<东风吹纸鸢，众目看不眩，出处亦儿嬉，善收存一线。>
<如帷复如荠，历历映沧洲，故障千里目，剩作一重愁。>
<辨地要从苗，枝残叶后凋，春风收契券，锄柄亦抽条。>
<窗明有斜日，几静无一尘，向后有馀恨，乱鸦来聒人。>
<秋月照孤松，亭亭自高洁，深夜凝露华，枝头生苍雪。>
<不敢怨夫子，徒悲误妾身，安知同穴者，乃是乞墦人。>
<轻阴护绿苔，清风翻紫箨，未参玉版师，先放扬州鹤。>
<不堪客舍望，正在帝城南，马革前生梦，䲭夷后世谈。>
<江风今夜寒，郎且江边住，拂晓上楼看，郎船不知处。>
<何物东园翁，老作储皇翼，后夜呼茆君，乘风起八极。>
<苔色遍春石，桐阴入寒井，幽人独汲时，先乐残阳影。>
<往作清江使，身遭七十钻，南溪今自在，鱼鳖报平安。>
<孤竹皆殷墨，两龚真楚清，试凭兰与蕙，难弟复难兄。>
<孰是心空者，谁为选佛人，笊篱二尺柄，簸箕三寸唇。>
<挟弹冶游子，金丸手中把，忽听啼鸟声，勒住青骢马。>
<皤皤堂上人，籍籍堂下草，草青人不见，忧伤以终老。>
<满树鸠盘茶，曾开胜锦花，夺胎春薄相，刻画搅诗家。>
<死以子托友，病将身付医，友今多市道，医或似屠儿。>
<一夜小床前，灯花雨中结，我欲照浮生，一笑浮生灭。>
<先帝弓剑远，永怀侍芳茵，今朝汉社稷，为话涕沾巾。>
<把玩真年事，更长不可孤，管弦私绮縠，草莽识欢娱。>
<一梦在人间，东风吹不觉，庄周鸿冥冥，胡恋花枝巧。>
<为官不负民，为臣不负君，忠孝诚已尽，生死安足论。>
<独坐息芬芳，高怀起清咏，陂水入春生，林花带雨静。>
<高鸟凌青汉，鼷鼠穴神丘，还将齐物意，且作逍遥游。>
<玉貌辞金阙，貂裘拥绣鞍，将军休出战，塞上雪偏寒。>
<君家书画舫，长压镜中天，泛泛清溪上，人疑海岳仙。>
<残菊深秋里，无人雪一堆，莫嫌憔悴甚，曾见十分开。>
<开阁何其盛，行边寝已疏，绕床弹指叹，六丈圣人欤。>
<连旬多逸事，荷叶制新衣，不尽藤溪舫，兴来觉有时。>
<颛帝位方禅，勾芒印已交，芭蕉有封事，黄鸟莫𫍢𫍢。>
<白云如幽人，出山本无期，朝来抱幽石，五峰成五芝。>
<小府为鱼肉，大府为庖厨，金多免刀俎，且复得安居。>
<嘈嘈鸣山泉，日日喷悲壑，日照一匹练，空中万珠落。>
<童子摘松枝，敲冰煮白石，万里天风来，吹作珊瑚赤。>
<炎光未息夏，悲籁已鸣秋，何须问梧叶，客绪自悠悠。>
<宁知木匪石，又知石匪心，不二者谁子，忘言亘古今。>
<雾月撩人白，风灯恼客青，倦多资美睡，酒薄免迟醒。>
<相看忘语默，心以暗香通，不忍扃扉卧，迟回夜月中。>
<问竹何年有，亲曾共岁寒，昨传新笋发，扶杖绕林看。>
<欲识渊明家，离离疏柳下，中有白云人，良非遁世者。>
<芳意满幽亭，石池流水活，沙头群鸥来，槛外双峰落。>
<古人赋多情，无事辄愁苦，兰亭一觞咏，感慨乃如许。>
<种桃三百树，随处有开花，来年三二月，便是武陵家。>
<云来山有衣，云去山呈骨，白云自有无，万古山常兀。>
<紫云凝作膏，氤氲气尝湿，割向九渊中，持归真宰泣。>
<庭下芝兰秀，堂中简策清，都缘无嗜好，不是近声名。>
<素腕撩金索，轻红约翠纱，不如栏下水，终日见桃花。>
<痛愤寄所宣，四方服勇决，壮士敛精魂，里巷犹呜咽。>
<毕竟君可竹，还应竹可君，恨无医俗句，与子播清芬。>
<岸回波曲曲，城转草层层，忽见桃花落，还知到武陵。>
<父虽得死所，儿岂望生存，忠孝古难并，于今萃一门。>
<白鹭爱秋水，独立仍自行，得鱼固偶尔，惊飞亦常情。>
<农桑乘晓日，凌乱如碧油，紫椹熟未熟，但闻黄栗留。>
<昔时刘碧玉，贪嫁汝南王，今时刘碧玉，但爱陇西郎。>
<八月小春天，小花开且殷，晚来经小雨，遂使小车闲。>
<此道固非浅，圣门两三人，佳名长在眼，无实勿为宾。>
<风雨滞残春，岂但梨花闷，梦里万重山，叠起江南恨。>
<掩谤知迎吠，欺心见强颜，有名人易困，无契债难还。>
<拥棹思悠悠，更深泛积流，唯将一星火，何处宿芦洲。>
<富有万卷藏，抱书时闭户，不逢堂下人，焉知斲轮悟。>
<碧海出蜃阁，青空起夏云，瑰奇□怪石，错落动乾文。>
<蚕事犹未起，登楼理晓妆，双眉元似黛，不用画张郎。>
<生事同漂梗，机心在野船，如何临逝水，白发未忘筌。>
<我试问阳和，洞间谁是主，尽日立东风，百花无一语。>
<谁将一片云，置此禅床侧，相对寂无声，南山下秋色。>
<素颊映红腮，西园共折来，怜渠竟先落，知是最先开。>
<归宁不可得，何以写吾忧，不似肥泉水，悠悠淇上流。>
<自昔花如雪，而今叶入云，先生已仙去，谁与共天醇。>
<枕簟对青山，琴樽事幽暇，日夕宴坐馀，庭除双鸟下。>
<花放不知名，稻秀犹能长，芳草隐清流，但听清流响。>
<问客淮南道，停舟过此无，庐冈一端帛，为我谢仁夫。>
<春风桃灼灼，秋雨黍离离，眼底千年事，空山独坐时。>
<楼居半池上，澄影共相空，谢守题诗处，莲开净碧中。>
<十花称近客，千叶重维扬，世上无姚魏，还他霸众芳。>
<罗浮海上来，高高几千丈，铁桥倘不关，诸峰竟流浪。>
<过客休题凤，时人喜画龙，乾坤知己在，安敢叹孤踪。>
<秋月如金鉴，秋水似玻璃，月明水清浅，缓缓画船移。>
<不有夜啼鸟，谁怜夜啼妇，夜啼惊郎眠，不似妾眠苦。>
<萧萧夜来雪，失却登山径，晓望东冈头，寒花满松顶。>
<宿雨淹无霁，落花翠点苔，东君今日去，借问几时回。>
<朝登山上亭，暮宿山下宅，山鸟与山花，相逢尽相识。>
<网罟日相从，天寒泽国空，钓竿长倚树，老却渭川翁。>
<濯濯风涵柳，英英露泻荷，微凉无限意，分付舜弦歌。>
<本谓温犹好，而能北伐功，自从扪虱后，绝意过江东。>
<一朵又一朵，并开寒食时，谁家不禁火，总在此花枝。>
<君今忆故园，归期亦全未，褚公髯如戟，闲杀丈夫气。>
<莼鲈秋正好，江海未归人，若遇严陵濑，无烦鱼鸟嗔。>
<日暮天无风，岸巾夕阳中，回首发遐想，明月已升东。>
<丘壑经涂赏，花柳遇时春，相逢今不醉，物色自轻人。>
<山月出未高，林深鸟犹梦，霜落人未知，寒添觉声重。>
<主器遵而祖，荆花好振先，彝伦天叙就，而祖即而天。>
<萤火夜不灭，碧纱冷初透，不因风雨声，听尽铜龙漏。>
<空山雪色深，凉月梅梢动，啁啾翠羽声，忽断游仙梦。>
<中酒如卧病，天寒露为霜，东轩候朝旭，暴背屡移床。>
<擢干洿池中，天姿本清净，白白与红红，邂逅识真性。>
<玉幢亘碧虚，此乃真人居，裴回仍未进，邪省犹难除。>
<小山碧巉岩，直上与天齐，诗成欲磨崖，藤罗费攀跻。>
<闻说南园路，新来笋正肥，棘枝芟不去，欲往惜钩衣。>
<突兀龙山色，登高豁旅愁，黄花亦无赖，偏逐少年头。>
<密霰俄传信，痴云预作媒，瑶池方潋滟，玉凤更毰毸。>
<久别偶相逢，俱疑是梦中，即今欢乐事，放盏又成空。>
<陶公居栗里，一去已千秋，独遗秋水骨，合谥醉乡侯。>
<春色挟曙来，恼人似官酒，酬春无好语，怀我文章友。>
<南岭与北岑，千峰万峰起，木末置危亭，众山穷表里。>
<山空樵斧响，隔岭有人家，日落潭照树，川明风动花。>
<烹鱼得素书，欲读字半漫，上如说相思，下如祝加餐。>
<胸中诗本悭，天教专一壑，万景休坌来，老夫重然诺。>
<正是小春天，欲眠不得眠，方为诗思苦，又办酒家钱。>
<昔愁杜鹃多，今恨杜鹃少，杜鹃为我啼，莫惜到天晓。>
<新收舍前云，旧管舍北涧，一为草堂人，从头点诗案。>
<爱重八九月，登高上下楼，林红云白处，寒濑泊渔舟。>
<淅淅西风起，嗷嗷寒雁多，稻粱随处有，珍重采薇歌。>
<云林道相重，相赴野亭开，谁有青山意，扁舟江上来。>
<久历金门贵，未酬黄屋知，如闻天禄客，抱恨作铭时。>
<呼童汲景华，冷浸枝枝雪，伴我山中人，吟残半窗月。>
<春雨晚冥冥，烟梢洗更清，鲛人过淇澳，拾得凤凰翎。>
<野鸭飞无数，桃花湿满枝，竹舆鸣细雨，山客有新诗。>
<越女立吴船，容娇髻欲堕，回首不见侬，将腰轻转柁。>
<一会良不易，载言翻令愁，清风有时度，白日不可留。>
<软煖炉星火，新香甑雪糕，老人消一睡，守岁为徒劳。>
<小儿何所爱，爱此芝兰室，更欲附飞龙，上天看红日。>
<食必视本草，贵在精物理，蔡侯何卤莽，几为勤学死。>
<屿岫新亭好，悠然见七峰，凭栏吟不尽，春色与秋容。>
<深山五六月，犹自有莺簧，只满幽人听，何如入建章。>
<只影随惊雁，单栖锁画笼，向春罗袖薄，谁念舞台风。>
<积愁肠已斫，悬望眼应穿，今宵莫闭户，梦里向渠边。>
<向晚雨来急，出山牛步迟，侬家隔溪住，阿母望时归。>
<予歌白石烂，天地杲云愁，欲别青门去，归与老妻谋。>
<十五谁家女，红妆娇自多，低头浣衣坐，不解听吴歌。>
<西岳好居停，重来霜雪涩，仙掌远相招，遥遥不能及。>
<清影留纨素，疏香隐石苔，风微无所著，浓淡有由来。>
<未捲半帘霜，犹疑在庭月，倚树汲清泉，疏风猎华发。>
<忆昔去江东，思君梦寐同，红颜容易老，相见各成翁。>
<未必食有毒，人言疑似间，不辞啖母吐，图得母心宽。>
<药圃幽人径，桃源处士居，岁时虽屡改，踪迹尚如初。>
<扫花促双鬟，春深臂无力，卧帚立香阶，清风自来拭。>
<灵台自可依，爰止竟何归，祇由城上冷，故向日轮飞。>
<通家二三伴，楚楚同年子，愿言升公同，同寅赓喜起。>
<九重怀井络，一字侈奎章，来者思冰檗，其毋顷刻忘。>
<逸兴寄沧洲，高风落木秋，欲携我蓑笠，渡口上渔舟。>
<学问思辨者，于中莹且精，欲实据而有，要在笃于行。>
<祇爱轻与肥，不忧贫与贱，著牙卖朱紫，断钱赊举选。>
<五色绣罗衣，花多枝叶稀，春来不敢著，怕引蝶双飞。>
<六拍按六气，广乐音未希，举手谢世人，行歌绿云归。>
<南浦送微波，西山来远绿，日暮独盘旋，慨然抚孤竹。>
<老蟾挂青冥，寒影堕秋渚，流声到楚泽，千古相溶与。>
<碧玉雕螭斝，鲜于翡翠毛，美人春夜饮，芳晕渍樱桃。>
<天意降时雨，山川潜出云，锄秦将授汉，此力半因君。>
<元来无缝罅，触著便光辉，既是千金宝，何须弹雀儿。>
<法法本来空，无垢亦无净，直向异类行，何曾失正性。>
<清流意不浅，君须为渠醉，莫遣醒时归，犹解尘中事。>
<溪水如环带，分明束墓腰，追思游衍日，曳履过危桥。>
<妙用方员里，神机动静间，旁观应未悟，当局有馀闲。>
<石磴藤花落，山窗岚气浮，晚来高树暝，一榻似新秋。>
<冒土红初茁，缘池绿渐萦，道人偏爱惜，不敢下阶行。>
<不二是法门，悟者阿罗汉，一枝青琅玕，孤峰白云涧。>
<结伴非无约，张灯亦有情，春光妒罗绮，不放此宵明。>
<有鸟东西来，哀鸣过我前，愿飞浮云外，饮啄见青天。>
<啼鸟千山暮，轻风一路清，草连江色暝，月对夕阳明。>
<月明万山静，灏气浮空濛，翛然无尘界，涌出青莲宫。>
<日落千山暝，风吹一路香，燕依花色紫，莺体柳丝黄。>
<无事盆池畔，吹萍看藕秧，金鱼前岁放，长得许来长。>
<雨后秦坡水，势若天潢注，非风亦非雷，摇动山中树。>
<我望风烟接，君行霰雪飞，园亭若有送，杨柳最依依。>
<流光如急水，一去难复再，归来坐虚室，始觉身安泰。>
<黄里含真意，春容带薄寒，欲知谁称面，遍插一枝看。>
<山头出白云，瀑布洒飞雨，可人期不来，目断潇湘浦。>
<此去向南西，山高山复低，不逢清话客，已觉倦扶藜。>
<忆昨送君葬，今看坟树高，寻思后期者，只是益生劳。>
<风吹浩荡去，却在芦江湄，燕子矶头月，清光当待谁。>
<商管微阴动，良辰午正端，三光扶圣寿，亿载奉皇欢。>
<金碗冰蔗浆，银盘烂蕉黄，食物岂不美，不如归故乡。>
<日出复日入，寝饭但默默，堪哀笼中鸟，欲去飞不得。>
<游子何方客，征裾满素尘，疲骖不进道，还犬复迎人。>
<闻君五湖去，三载无信息，但能念旧谊，何虑不相忆。>
<远树烟中出，孤峰鸟外青，日斜山路迥，人在最高亭。>
<兰芷生幽谷，花时自在春，轩墀移植好，防有折花人。>
<诸君为饮会，老子不须期，尽数篱前菊，一花拈一卮。>
<岩花不可攀，翔蕊久未堕，忽下幽人前，知子观空坐。>
<莲叶不多长，先花已作香，一珠愁荡漾，攀弄湿罗裳。>
<浮云淡秋水，落日横暮山，与子有幽抱，时在山水间。>
<燕支明翠黛，两岸是谁家，池水凝如镜，采采芙蓉花。>
<积雨迷江岸，炊烟逗草莱，鸥群飞不见，帆影望中回。>
<蛙行动萍叶，误观作游鱼，稍稍引两股，已变科斗书。>
<上作千仞翔，下作千岩栖，箫韶在何处，苍梧云气迷。>
<万紫千红外，如君故可人，桐江都满树，海驿尚含春。>
<道气本冲融，胡为撚鼻中，知无愿言嚏，聊以快吾衷。>
<襄阳米友仁，作画但画意，须臾笔砚间，淋漓走元气。>
<役物至未极，分明土王时，嗣火孕金气，秋成方在兹。>
<十月霜风寒，山木俱摧折，独此冰玉姿，照影清溪月。>
<万事须由命，劳苦徒丧廉，若非安得分，尽快未能恬。>
<第一龙宫女，相怜是阿谁，好鱼输獭尽，白鹭镇长饥。>
<岁序严凝日，仙踪断隔时，荒途无古剑，高冢有新枝。>
<潮涨复潮退，盈缩痕常存，渡口孤舟横，济川应有人。>
<幽人无适莫，乘兴登高阁，夜月锁云林，春花绣岩壑。>
<倚柁写秋色，曹娥江上头，树声连塞雁，天影落沙鸥。>
<长江万里来，古寺中流起，何如天上星，汩汩波涛里。>
<步有凌波袜，掌为承露盘，尚嫌花片少，千叶映朱栏。>
<掘堑不数尺，及泉水忽涌，谁为办佳藕，我今畜鱼种。>
<繁露陨黄叶，西风起白苹，一声新雁过，惊却未归人。>
<远行当岁暮，冰雪路难分，疋马阳关外，边声落日闻。>
<诸吕更相王，陈平气何索，千金寿绛侯，刘宗知有托。>
<日夕倚楼望，行人归未归，断魂与残梦，相逐雁南飞。>
<觉路花非染，灵山草亦香，虚空即此境，何处觅空王。>
<凤管何参差，吹作江南弄，怨来浑似痴，喜剧翻如梦。>
<惆怅春风暮，怀人兴转孤，夕阳空极目，芳草隔南湖。>
<残雪领春来，疏钟惊梦去，尚忆去年愁，孤舟系江树。>
<春到村居好，枯肠饱可图，笋尖将露角，麦秀欲生须。>
<杰人掾夔子，相业光开元，故宅半赤甲，荒凉今不存。>
<夹城开玉槛，内苑抱金沟，宫女停珠佩，仙人上彩舟。>
<隐月月非隐，岫名诚强名，清光中夜满，谁谓碍峥嵘。>
<山气与湖光，四时足殊秀，我识轩中人，是为益三友。>
<凫舄栖迟地，池流一径斜，先生久清苦，不肯竞纷华。>
<野景宜花看，秋芳近水多，溪流光不断，千尺粉红罗。>
<平叔知几语，疑于易学通，岁朝不相见，隔日问三公。>
<咫尺东园乐，无如簿领何，春风连夜恶，闻道落花多。>
<佳人万里别，一念肠千结，何处望书来，天南雁飞绝。>
<仙骨日以轻，何烦策扶老，后夜惊云飞，弃龙在中道。>
<今日衢州路，师奴不共行，阿童浑似汝，只是太粗生。>
<宝箑裁新样，团团玉柄寒，御书真翥凤，仙女莫乘鸾。>
<衣冠遵矩度，风俗回人文，大雅久不作，异言徒喧纷。>
<东望泰岳松，西望苍梧竹，知心侣渔樵，忘情友麋鹿。>
<闲溯东风去，溪头千树花，停舟偶然坐，日暮未还家。>
<虽过老人宅，不解老人心，何事斜阳里，栽松欲待阴。>
<雁侧风前字，烟凝雨后情，不知谁氏子，持钓立江城。>
<岭近山相属，江通水不流，无云方万里，有月正中秋。>
<高风过岩麓，林杪撼潮海，满地落松花，杖履袭清霭。>
<旖旎万花谷，一径绾其口，尽容问字人，不妨日携酒。>
<溪中一片云，分作千林雨，惟闻溪流声，不见溪流处。>
<一枝三五朵，疏处月明多，举头见寒月，不觉暗香过。>
<雨霁轻埃息，闲吟面曲池，游鳞时对掷，双破碧涟漪。>
<石是蜂窠变，蜂来有处藏，不须开户牖，薜荔为穿房。>
<一坑科斗灰，难破祖龙惑，三两挟策人，今谁席肯侧。>
<泽气蒸前山，起自肤寸微，竞看千丈瀑，不悟片云飞。>
<褰衣陟芙蓉，挨云拾瑶草，寘之怀袖中，食之颜色好。>
<不见带索生，行吟扣哀竹，为君慎燕息，顾兔方在腹。>
<凿开何自来，名得因形似，似欲使先生，因兹号居士。>
<懒云扫不去，纤月邀还来，客有送泉至，柴门破例开。>
<银河月外来，玉虹天上落，骑虹弄银河，人间无个乐。>
<贞条障曲砌，翠叶贯寒霜，拂牖分龙影，临池待凤翔。>
<登舟非古岸，还似阻西陵，箕伯无多少，回头讵不能。>
<上古有神仙，一去无消息，峨峨碧岩前，独遗隐仙迹。>
<不疑固严吏，如不顺亲何，图得母喜笑，平反敢不多。>
<谁谓人情薄，一词且万章，蔡伦如可作，生意自洋洋。>
<青尽池边柳，红开槛外花，数时长病酒，今日且分茶。>
<曲曲见昭山，孤青不相舍，湘水送千帆，凝眸几人也。>
<东西水平分，南北山中判，妙处毫发间，商略无遗算。>
<井唾不复顾，花飞难再攀，江头一片月，应化女郎山。>
<猎儿燕楚俗，得意唯驰逐，不知庙堂上，坐饱万钱肉。>
<急雨近欲黑，斜晖远更明，倚楼谁氏子，兴与大江横。>
<举头见南山，相去能几里，莫言不在山，看山如屋里。>
<求仁亦多途，取近惟一路，内恕以及人，知君用心处。>
<几日缆归舟，同君野寺游，旧怀言未尽，不是雨相留。>
<宝胜金书小，酥盘花样新，六宫呈妙巧，清晓庆佳辰。>
<天远凤楼空，风清鸳帐冷，不寝起凭栏，月落孤松影。>
<世有殊尤物，天悭赋咏才，恨渠生较晚，不及见邹枚。>
<湖边谁摘芡，轻度藕花风，贪得鸿头去，惊他雁序空。>
<湛湛歌露斯，坠珠满红池，为问弄珠客，朝阳晞几时。>
<垂垂千树柳，风动曲尘丝，费尽春时絮，堤前赠别离。>
<江气团团白，潭光约约虚，露华和月落，风势听人呼。>
<两丛香百合，一架粉长春，堪笑龟堂老，欢然不记贫。>
<凉雨新秋夜，迢迢更漏深，篝灯谁是伴，相忆费清吟。>
<健碧缤缤叶，斑红浅浅芳，幽香空自秘，风肯秘幽香。>
<宗庙蒸尝礼，朝廷觐见仪，无穷天下事，不过似农时。>
<花中谁得似，长是老来红，折取当明镜，衰颜欲与同。>
<行年三十许，已卜入山期，处处开花径，床床是酒卮。>
<春色已牵肠，何须柳带长，海棠经泪洗，花白似秋霜。>
<圆月明高峰，吟蛩在空壁，尊酒话青州，槐阴露欲滴。>
<从来二生四，谁谓二生三，迷路求玄牝，精微未许探。>
<五月枇杷实，青青味尚酸，猕猴定撩乱，欲待热应难。>
<可怜白头翁，振羽一枯木，莫诉春风饥，早晚樱桃熟。>
<拂拂复摇摇，春色向人骄，谁知入林客，神理固自超。>
<汉人马上来，秦人马上去，长条不折时，遮遍长安路。>
<此公得道处，山骨何其清，草木日与习，毛羽自然生。>
<青山当户牖，雪后非吾有，为问谢家池，绿波还在否。>
<作客清江远，传书白雁迟，山中有芳草，迟尔把春卮。>
<月落暗空阶，花阴同寂寂，飞萤入户来，明朝有佳客。>
<猿啼石涧幽，月出秋林静，孤僧耿未眠，坐对萧萧影。>
<朝霞长染色，泥滓不淄根，秋好浑如夏，香清蝶许闻。>
<子云草玄时，载酒客常满，君今慕若人，竹户谁来款。>
<春风暗杨柳，相见意何如，虽愧江淹笔，狂言为子书。>
<村獠席地睡，咍㘆唤不知，老夫将北面，渠莫是希夷。>
<铅华曾久谢，老去能依人，脉脉绳床坐，情偏水石亲。>
<慈乌色似漆，孔雀尾如金，内外既相及，圣人空理心。>
<幽人夜不眠，松下倚寒石，秋月落江潭，千里堪空碧。>
<先生下堂来，伛偻答我拜，白日当户庭，春光浩无外。>
<白云几来去，紫藓伴青苔，鱼寐钓不起，空馀古石台。>
<读书苦目眩，坐禅苦脾倦，怀人劳我心，日暮波声乱。>
<吟人夜未眠，迢迢漏初永，起步山月中，疏枝露猿形。>
<小雨凉添夜，兰芬润袭衣，晓屏山曲曲，长若梦思归。>
<凛凛冰霜晨，皎皎风月夜，南山有飞仙，来结寻梅社。>
<对雨千峰静，看山百虑轻，昨宵明月夜，露地白牛生。>
<庐阜千岩雪，鄱阳万里风，惊看白头浪，愁杀白头翁。>
<双剑跃双龙，长鸣宝匣中，何如吴季子，挂在墓前松。>
<庄生十九言，妙处如筏喻，我欲问公居，公心无所住。>
<坐爱蘼芜绿，王孙罢远游，不似湘江上，千里动离愁。>
<明妃死时身，一帝两单于，不知冢头草，为谁长不枯。>
<月影来自天，江流拥酒泉，不须语客去，我醉即当眠。>
<笑亦待君掩，泣亦待君遮，黄金买不见，妾貌好如花。>
<草阁临无地，江空秋月寒，亦知奇绝景，未必要人看。>
<闻道边城苦，今来到始知，羞将门下曲，唱与陇头儿。>
<既知为异物，号泣绝还生，未有蛴螬炙，翻令母目明。>
<龙护朝元阁，鹤栖封禅台，中原垂白叟，只望羽书来。>
<驿骑难随伴，寻山半忆君，苍崖残月路，犹数过溪云。>
<落木凌秋下，青山对面开，澄江可消酒，随意放船来。>
<二里溪桥路，人家水影中，柴门经日掩，红叶满篱风。>
<永怀不得遂，偃卧惜分阴，沁北田园计，山东故旧心。>
<纷纷蜀富人，看作圈中鹿，污我法言书，姓名宁可录。>
<结实红且绿，复如花更开，山中傥留客，置此芙蓉杯。>
<谪仙豪放甚，小妾伴金鞍，未可将穷相，诗人一例看。>
<为问阊门柳，年来青若何，馆娃明月夜，醉拥越儿歌。>
<幽人卧松云，偏向云深处，飒飒苍龙吟，千山响风雨。>
<满路喷天香，独步金粟岭，试问中书君，何如月中景。>
<塞北多冰雪，江南足稻粱，相求应同类，莫近艾如张。>
<高树梅初发，城隅古谢村，况多秋藓色，巧咏任人言。>
<扪萝通一径，修竹蔽中篱，只有奎章在，龙神暗护持。>
<酌酒介期颐，丝竹亦骈列，但愿瓮中春，消尽头上雪。>
<野僧自是闲，不复知闲味，譬如庵中人，不见庵外事。>
<南北中分界，刘曹角逐时，四方成鼎势，惟有此城宜。>
<荡漾水中舟，徘徊岸边马，相看两不语，密意待谁写。>
<隐几穷千古，披经究万殊，扶疏曾答客，涉猎耻成儒。>
<青鞋趁桃花，杳杳赤城路，石梁千仞横，自蹑飞云度。>
<开田种嘉谷，中有稂与莠，日暮人未归，新莺在高柳。>
<山花头上插，浊酒口中斟，醉眼看醒汉，忙忙尽丧真。>
<万古湘江竹，无穷奈怨何，年年长春笋，只是泪痕多。>
<阙里何年到，匆匆一望间，人言夫子冢，正在九龙山。>
<胡马饮河洛，我家从此迁，今来独垂泪，三十六峰前。>
<黄河天上来，一线落平地，俗手画波涛，妙手画其气。>
<乡思杳无端，客途何日尽，却怪马蹄轻，不及南飞隼。>
<渐台通翠浪，暑殿转清风，帘卷东朝散，金乌未遽中。>
<帆收丽桥边，暝色巳带浦，临波据胡床，且听官船鼓。>
<哽噎卑末手，抑塞多不谬，嵯峨难遥望，恐怕年终朽。>
<由来下帷人，不薄江都相，斯井犹至今，月照辘轳上。>
<花从虎踞关，卖向汝南湾，城北无花市，花多少往还。>
<韵绝香仍绝，花清月未清，天仙不行地，且借水为名。>
<取名慕横枝，要自同风格，虽微调鼎味，宛有金铉色。>
<作客黄金尽，西风白发盈，谁怜敝裘意，一为赠生平。>
<三江潮水急，五湖风浪涌，由来花性轻，莫畏莲舟重。>
<泠泠无弦筝，汹汹自鸣鼓，最是醉梦中，唤作松风雨。>
<风来松有声，洒洒当左个，我吟本无心，松亦何心和。>
<新秋犹旅食，嘉蔬与芳邻，一饭应须报，宁同按剑人。>
<杀生非孝也，人未必云然，绝口杀害语，君看自小年。>
<人事尽乡曲，田租了王官，独于大海枯，不改古井寒。>
<树影落新池，鱼行动碧树，有鹤掠人来，忽然乘风去。>
<东山欣仰止，岚光翠欲滴，驾言山中游，蓝衣照春色。>
<溪月濯银盘，溪桥卧修𫐄，沙净碧波寒，分明见蟾阙。>
<举世轻寒酸，穷骨谁相敬，如何严州城，亦以严为姓。>
<今人不如古，像设亦如是，若云真大士，去之乃千里。>
<廓落孤云合，英雄一剑知，欲寻龙伯国，濯理旧竿丝。>
<八月边风高，胡鹰白锦毛，孤飞一片雪，百里见秋毫。>
<谁将白玉簪，弃掷瑶阶下，疑是绮窗人，绿发朝来把。>
<层城粲朱华，彩艳照林薄，新篇露下吟，一一谢康乐。>
<闲云埋甃冷，皓月照前空，仙与丹俱化，苔花弄晓风。>
<田园有馀乐，道路有馀悲，留君不肯住，君去欲何之。>
<欲写离肠苦，无言下笔难，奉欢何日遂，梦里暂承颜。>
<为怀陶靖节，无复见其人，谁种桥边柳，犹含旧日春。>
<一杯齑馎饦，手自芼油葱，天上苏陀供，悬知未易同。>
<叶老春将尽，天寒雨未晴，离心何处切，杜宇一声声。>
<肃肃花絮晚，菲菲红素轻，日长雄鸟雀，春远独柴荆。>
<有为常扰扰，无事日休休，江山饱风月，时节忘中秋。>
<胡风迎马首，汉月学蛾眉，久戍人将老，长征马不肥。>
<飘蓬燕赵间，行李风霜下，芦管送边声，空林一驻马。>
<愿郎勿似雪，随风舞零乱，强将玉手团，团成消巳半。>
<落日矫乌云，疾风豗白浪，雨声西南来，势剧万马壮。>
<花木蒙沾润，根坚枝亦骄，悬知如舌本，端藉酒杯浇。>
<春秋思报本，忠孝原有祠，仪物修孔时，击鼓吹豳诗。>
<春蔬含绿滋，荒畦自锄芟，万事付一默，维摩许同参。>
<只有两旬别，浑如送远心，把持不忍去，直到日西沉。>
<试将龙井茗，瀹以玉河冰，斋中幽赏客，容易辨淄渑。>
<饮酒美人家，出门山日斜，门前一株树，说是蜜檀花。>
<寻幽乌石谷，曳杖白云冈，野烧半空赤，西风万叶黄。>
<暮春朝气和，侬自肝肠热，何许最撩人，林间啼百舌。>
<绰约萦空际，缤纷落座隅，韶华长不老，何处觅仙都。>
<桂林多洞府，疑是馆群仙，四野皆平地，千峰直上天。>
<适见随州住，谁教复在齐，君看历山北，何似善光西。>
<四百南朝寺，青鞋处处游，何方驻瓢笠，古刹寄牛头。>
<爱此楞伽士，勤修戒行成，文龟亦知善，来听讲经声。>
<既不忍饮乳，还能知奉亲，何曾自人教，端是出天真。>
<典领天书使，修崇昭应祠，可怜有遗恨，殓不得髡缁。>
<相将看菊斑，聊此滋兰畹，颓然斗室间，会心不在远。>
<雁影金河尽，梅花玉管催，江南望春色，独上凤凰台。>
<一径翳丛篁，人家在深处，俗者不肯来，清者不肯去。>
<野竹根连石，村姑语带蛮，役夫前指我，此是小丫山。>
<粲粲先春绮，盈盈媚晚妆，回思少年日，骑马出河阳。>
<有鸟名翠碧，无花艳海棠，依依留不去，颜色两相当。>
<良工指君疑，真玉却非玉，寄言怀宝人，不须伤手足。>
<锦囊行处得，彩笔梦中辉，赋就金声起，严霜尽倒飞。>
<玉簟夜凉新，秋蛾暗里颦，如何天上月，独照掌中人。>
<拂袖归田园，闭门谢卿相，白云有去来，青山本无恙。>
<荔支犹未熟，稚子望秋蝉，白雨朝来落，千株红欲然。>
<朝起自凭栏，明霞灿如绮，失却向时人，鸟声似它语。>
<君到香山寺，探幽莫损神，且寻风雅主，细看乐天真。>
<明月上空阔，群山收晚容，水云何处起，又没两三峰。>
<新野旧楼名，浔阳胜赏情，照人长一色，江月共凄清。>
<清溪知几转，靡靡绿萍多，莫赴流红去，漂沦将素何。>
<入佛名无本，归儒字浪仙，韩公虽稍黠，不晓句参禅。>
<幽燕盛用武，六合已一家，眼穿当落日，沧海有灵查。>
<治疗皆凭药，就中风也难，七朝疑似退，火烙大无端。>
<千载君臣会，将图不世功，卷收天下福，偏厚右扶风。>
<频年事征戍，父子各关山，得似春郊外，吴犍带犊还。>
<恩雠俱未报，失去竞何心，难将延陵剑，不及少原簪。>
<借问辽东鹤，归来得许悲，浮生随念变，何待冢累累。>
<念头才起处，此一常分明，其中有主帅，谈笑驱五兵。>
<一笑淮兵却，功成未易论，岂惭颜刺史，诗酒在平原。>
<荷花临水殿，绮月转帘腰，晚吹动银管，暮凉生翠绡。>
<独酌芳春酒，登楼已半曛，谁惊一行雁，冲断过江云。>
<一塔倚云根，他山面面新，不须惊崄绝，自有定心人。>
<冬半如春暖，疏花满路开，敝裘须补缀，容易有寒来。>
<白头人所贱，绿发人须恋，君如恋绿发，莫到白头变。>
<欲社先知雨，将归未见花，那能长作客，夜夜梦还家。>
<高风吹秋霜，庭前百草死，谁知草有根，昨夜东风起。>
<花开水晶瓶，叶排青琐窗，枝红立白帜，蝶阵垂翅降。>
<玉壶秋夜永，罗幌度流萤，空阶步明月，谁解此时情。>
<山寒日不光，举目断人肠，儿童莫问路，怕是小筼筜。>
<暧暧夕阳沉，林壑倏已暝，樵牧各归来，银蟾上松顶。>
<燕鸿望南飞，春至还北去，托食波浪中，潇湘几回渡。>
<隔花双喜鹊，飞去又飞还，知有诗人至，柴门不用关。>
<皎皎石上月，飕飕松下风，清绝谁领会，倚杖送飞鸿。>
<疾风吹劲枝，寒月照冷艳，独抱岁寒心，林深人不见。>
<篱落数家村，藤萝挂夕曛，儿童惊鼓吹，喧笑入柴门。>
<我家有宝剑，铸成匪一朝，珍藏虽未用，奇气常干霄。>
<云岑抱秋阴，水木起夜色，原野渐萧条，田禾捲阡陌。>
<登临兴未尽，落日苦催归，扶持出门去，山寒露湿衣。>
<偶因故人留，不遂林下期，遥知看月处，为我立多时。>
<山寺秋时后，僧家夏满时，清凉多古迹，几处有新诗。>
<我有忘忧号，君为忧世人，欲忧忧底事，胡不暂怡神。>
<梅溽香蒸玉，霜晴珠照林，封君休僣儗，得此足投簪。>
<被酒朝初醒，蒙龙月渐稀，开门何所见，惟有白云飞。>
<青天何荡荡，此中才一线，大道本来明，慎勿安所见。>
<双雀啅馀芳，长记来时路，瞥见金弹丸，相呼远飞去。>
<西风万里雁，一叶洞庭秋，群浴金沙软，潇湘霜气流。>
<观棋不作秋，观斲不作石，要知丽泽功，祇个是消息。>
<绿树残春外，双飞锦翼齐，长沙有迁客，莫向雨中啼。>
<山空樵唱稀，林昏归鸟没，新月含烟霏，遥依乱峰出。>
<千金买妾身，一旦远行迈，大艑如屋宽，底事不相载。>
<五月果初熟，枝头鹤顶丹，欲知甘冷好，千颗荐冰盘。>
<北望路虽遥，出门亦已远，慇勤嘱淮流，为寄愁心返。>
<人言会合难，会合端有数，公不绝槠洲，我政长沙住。>
<佳则风月境，远而烟水乡，此花元本分，定不为人香。>
<入林不厌深，避世不厌独，倦飞鸟知还，毋惮下乔木。>
<南海有明珠，光洁还如昨，君心谅不移，所嗟妾命薄。>
<问禅去灵隐，听讲去天竺，还有无求人，来寻灵鹫宿。>
<人言是金屋，我见即柴门，但认安身处，区区何足论。>
<鉴湖闻说好，岩色照波间，夜里看烟际，遥知兰渚山。>
<一月山中雨，经旬懒出门，地幽无客到，泉石亦忘言。>
<何处不相思，中天照彻时，昌期逢圣主，月桂长新枝。>
<玉律生阳早，金铺上日迟，枝间双鹊语，应是报春祺。>
<匡庐削芙蓉，九叠云屏翠，五老惜离人，目送斜阳外。>
<瀑雪青天落，松涛白日飞，罢琴成独赏，得趣在忘机。>
<自作山中人，即与云为友，一啸雨纷纷，无劳三奠酒。>
<塞上秋始肃，野草叶叶黄，侬家有菊花，灼灼不忧霜。>
<梅落经霜霰，云连京国深，金罍列四座，春色岂知心。>
<穷海三秋尽，扁舟百里行，夕阳无近色，偏照远帆明。>
<肃肃葭菼暮，声切为离群，情重连枝者，单居不忍闻。>
<移阃于重庆，支吾亦十霜，但闻绳魏尚，不见雪陈汤。>
<心寂寂自绝，此意为君说，寒云嵌空亭，独有月照雪。>
<积雨添泉脉，寒来送两山，南风北窗下，午梦听潺湲。>
<击玉又敲金，思君对我吟，江门临水坐，明月二更深。>
<晓发房村驿，舟行不少留，青山遥在望，喜说是邳州。>
<南内夕烟敛，玉楼春望空，禁籞年年锁，园禽巢殿中。>
<避名名自在，身瘠道还腴，未到千年后，空岩已姓卢。>
<落日浣纱渚，菱歌唱晚风，解衣濯秋水，乘月采芙蓉。>
<云护千峰起，烟消百顷开，夫容映秋水，不减美人才。>
<鹂庚翻柳去，拾羽渍轻花，战战枝如压，无风势亦斜。>
<旧省新丞相，新台旧大夫，大夫听子语，丞相爱金珠。>
<为客寡欢娱，女爱移男爱，感君弃馀桃，多情不好外。>
<空坛有繁杏，蔼蔼绿生阴，清风何处起，犹自听鸣琴。>
<南风吹面处，不省是南窗，此意无人会，乾坤落酒缸。>
<小日苎罗溪，红颜不自持，入宫知见妒，无地着蛾眉。>
<溪水流东去，垂杨对我门，凄凉断桥路，残月照黄昏。>
<生涯一叶舟，五湖烟水阔，扣舷歌沧浪，波光漾秋月。>
<一雨过荷池，池花娇于女，莫便轻折却，或恐作人语。>
<对酒但知饮，逢人莫强牵，倚炉便得睡，横瓮足堪眠。>
<遥想柏树下，结茅已成字，定有素心人，岁晚此相聚。>
<远山没云烟，不辨形与色，茫如天下垂，前路不可得。>
<磐石傍幽溪，群峰坐回首，静爱白云来，苍苔湿衣久。>
<不愁儿足冻，第恐母心伤，所以子范子，惟弹一履霜。>
<寒灯伴无寐，空庭秋有声，启窗星月暝，愁缕自分明。>
<双双水中凫，来疾去闲暇，江湖风晚波，泛泛自高下。>
<身入苍翠中，落日无人影，步步踏松根，不觉到前岭。>
<下窥杳无极，仰视白日微，山人把火入，照见石燕飞。>
<秀泉开旧甃，初试仰山茶，寂寂有馀意，池莲三五花。>
<一资龙象力，孤标尚撑拄，金薤无人识，千年渍花雨。>
<春来花鸟意，父子各争新，但启柴门看，人间大有人。>
<画扇迎双凤，轻衣拂六铢，太清元有箓，抱朴不须符。>
<耳目若可镕，见闻何所住，春色满乾坤，画树非真树。>
<小雨滋春态，馀花落晚香，扁舟还独往，谁与论行藏。>
<岂是悬鱼操，天涯乐意疏，终旬不列肆，顿令食无鱼。>
<沙苑平如掌，青青苜蓿痕，昔时放马地，今作牧牛村。>
<千岩云电烈，万室风霆翻，中宵雨撼壁，平明雪满山。>
<山称孤独字，庙塑女郎形，过客虽知误，行人但乞灵。>
<逐鹿心虽壮，乘骓势已穷，终全盖世气，绝意走江东。>
<选佛场开日，丛林气象新，心空及第者，毕竟是何人。>
<兹山甲天下，葱翠自开辟，石磴缘空青，新营眩金碧。>
<地盘一股出，山擘两厓开，鼓枻随渔父，乾坤此钓台。>
<君自闽天来，岂少陈家紫，何似安石榴，累累结佳子。>
<朝见一枝吐，暮吟疏影寒，亭亭不解语，助我青毫端。>
<垂杨深巷中，密筱空林曲，门开栗里烟，酒送湘江渌。>
<从来冰雪体，引墨为君开，寄语金鸾客，和羹人正来。>
<光随春漏细，影共夕烟流，若近明河没，还疑坠玉钩。>
<千尺摩云霄，百围蔽林莽，逍遥双树根，不作大槐想。>
<古寺倚云岑，幽亭阚乌道，肩舆行处高，西风落人帽。>
<不作从龙意，无心谩出山，可怜一片雪，长伴主人闲。>
<不受百钱馈，从兹号钱清，至今千载后，犹得仰佳名。>
<粉壁椒花馥，瑶钗彩燕翩，东风呼唤得，随意作春妍。>
<物情良可见，人事不胜悲，莫恃朝荣好，君看暮落时。>
<病久仍多事，深居未识春，殷勤今夜雨，且为阻游人。>
<颇知藏曲折，故作小峥嵘，一穟香已过，半山云正横。>
<和风春满园，草木皆芳薰，君看十八叶，肯与凡卉群。>
<永夜风声急，江涛带雨寒，可堪孤客耳，欹枕梦初残。>
<独行入深山，无人有虎迹，兴尽始知还，林昏风坠帻。>
<几点愁人泪，不许秋风吹，吹到长江里，江流无尽期。>
<紫殿香风暖，珠帘璧月斜，阁中调宝瑟，门外驻羊车。>
<渐老无功业，闲思惜壮年，桑榆如有得，犹可勒燕然。>
<莫叹迢遰分，何殊咫尺别，江楼到夜登，还见南台月。>
<枯根绊老石，槁叶填古径，四山悄无人，铿然一声磬。>
<五月荔子红，香味胜如蜜，有时泛小舟，雪藕采菱实。>
<一二三四五，东西南北中，五行攒一处，只是靠金公。>
<清冷石泉飞，萧瑟松风到，虽未叶宫商，总是冲陶操。>
<白发偏怜早，乌纱每恨迟，中年如满月，已近渐亏时。>
<金风摇绣阁，玉露冷妆台，暑气萤流去，秋声雁带来。>
<江南多海味，异品四时有，秋风紫蟹肥，呼朋酌新酒。>
<一种陇头树，东风都合吹，未应造物者，偏在向南枝。>
<山前去路赊，江上片帆远，家乡在何处，一日肠九转。>
<青青水中蒲，秀色宜三春，常苦秋气早，飘飘悲路人。>
<瑞世凤鸣阳，司晨鸡鸣丑，呶呶取人憎，乱蝉合缄口。>
<识重随缘喜，精心住处安，慈心常淡薄，人我定心难。>
<寒树老空山，云根碧藓斑，野船才近岸，疑向剡溪边。>
<清晓叩玄关，忧时鬓已斑，何如闲道士，隔竹看君山。>
<丹砂点雕蕊，经月独含苞，既足风前态，还宜雪里娇。>
<汉宫时世妆，承恩娇姊妹，解道根蒂同，如何两心背。>
<寥寥可中亭，白石满幽壑，坐久寂无言，微风松子落。>
<断虹呼飓母，津吏笑相迎，且慎风涛险，维舟缓去程。>
<楼殿倚明月，参差如乱峰，宫花半夜发，不待景阳钟。>
<一公持一钵，想复度遥岑，地瘦无黄犊，春来草更深。>
<孤榜系落日，清风秋思长，隔溪望林阁，夕霭正苍苍。>
<个是一孤儿，曾闻事母时，身能几许大，却佩国安危。>
<勒腰须巧快，捺脚更风流，但令细眼合，人自分输筹。>
<新竹依旧径，竹长径益深，青春白昼永，爱尔君子心。>
<敬谨曾参氏，临深履薄如，平生传圣训，要具孝经书。>
<天涯一归客，海内两知音，万古泉声在，应知此老心。>
<檐角衔墙固，明疏护翠罗，公馀秉谈麈，竟夕对金波。>
<翩翩五色羽，下集青琅玕，泠然振环佩，天风生翠寒。>
<白马紫连钱，嘶鸣丹阙前，闻珂自蹀躞，不要下金鞭。>
<后德侔姬国，嫔风协舜家，进贤阳为长，修教月增华。>
<兰亭饮者徒，因物寓天理，著眼静中观，坎止流行耳。>
<禾黍被郊原，绿畴自高下，何论十仞堂，将筑万间厦。>
<溶溶水拍堤，了了花隔岸，不著小桥通，令人方寸乱。>
<林中禅寂地，古木丛青霭，当年结屋人，惆怅今何在。>
<鸿沟不可割，乌江不可济，虞兮从逝骓，幸不为人彘。>
<朝发长涧头，夕宿长涧尾，伤哉长涧人，祸变乃如此。>
<西塞长云尽，南湖片月斜，漾舟人不见，卧入武陵花。>
<十里新诗赠，寸心此日长，汉廷多美士，曾重白头郎。>
<买屋依三阜，开窗对两池，去来谁是主，空锁壁间诗。>
<茸茸春草茁，碧水涌方塘，入梦无佳句，看云忆对床。>
<老鬓不重绿，衰颜时借红，药窥文武候，酒杂圣贤中。>
<为园学步兵，筑台五千丈，清夜啸声流，冷然万峰上。>
<长衢浩漫漫，水深泥没膝，京城五六月，强半风雨日。>
<绿泛新醅酒，红添小火炉，晚来天欲雪，能饮一杯无。>
<自尔姑苏胤，机坊无锦章，人皆矜墨妙，吾独爱圭芳。>
<散发高双屐，清宵步月明，水中有潜鱼，应知吾履声。>
<造化非无意，都如图画中，犹嫌未奇怪，更出石屏风。>
<忆得寻流日，重来走一遭，跨门相见处，全不犯波涛。>
<落日明深坞，新移棘补篱，野花春后发，独自立多时。>
<烟暝夕阳尽，投林倦鸟栖，谁家人捣练，惊起过河西。>
<横汾犹有唱，过沛久无闻，不见芒砀气，回瞻碣石云。>
<一瓣香难致，官亭促去舟，船窗应作梦，清泪早先流。>
<眺迥苍茫外，探奇紫翠中，忘机同海鸟，脱迹比云鸿。>
<载酒涉花林，周游古城下，暂尔惜尘劳，明朝复驱马。>
<不雨已三月，草木无光辉，篱边旧菊丛，生意良亦微。>
<守卫勿准状，军牢勿下乡，指挥戒私敛，牧夫急贤良。>
<眼净微成巨，三年贯虱心，羊羹与鸡距，戈甲起缤纷。>
<树拥碧山深，水急寒滩浅，佳景难收拾，新诗谩裁剪。>
<一镜涵空明，波光倒楼殿，错诵玄晖诗，澄湖碧如练。>
<修岩如长廊，下有流泉注，山中古仙人，步月自来去。>
<萧佺驸马子，邹昉骆驼儿，非关道德合，只为钱相知。>
<累壁卓天巧，玲珑镇空苍，空门本虚幻，金碧何荧煌。>
<深林纤月上，啧啧独栖时，夜半山风急，惊飞过别枝。>
<今岁元日乐，不谢往年春，知向来心道，谁为昨夜人。>
<岁毂如流水，霜华满鬓催，沧江虹月在，不见米狂来。>
<南来长干僧，解写江陵竹，有斐德不孤，为君诵淇澳。>
<红雨长茶芽，东风吹柳花，行人今日到，先自补窗纱。>
<筋胀用猪脑，冷药用蛇床，细辛并稿木，米醋及生姜。>
<不受奚官秣，嘶鸣恨自深，念君非伯乐，安知千里心。>
<鱼书曾有约，千里若为函，潇湘无限水，不遣到龙潭。>
<莫谓吾桥小，曾经失足来，从教修葺好，稳步任苍苔。>
<高贤邈已远，凛凛生气存，韩范不时有，此心谁与论。>
<吴门城上山，虎丘山下水，春花晓莺啼，念子在言里。>
<采采玉莲花，莫采池中藕，采藕藕丝长，采花香在手。>
<荡子别倡楼，秋庭夜月华，桂叶侵云长，轻光逐汉斜。>
<玉兔步虚碧，冰轮碾太清，广寒宫有路，桂子落无声。>
<谢客访石门，杜公怀岘首，万古一伤心，无言对樵叟。>
<支枕时自言，斯人有斯疾，老作一蠹鱼，残编送馀日。>
<朝回典却衣，酒债仍常有，何处写幽怀，村村是花柳。>
<蛙鸣青草泊，蝉噪垂杨浦，吾行亦偶然，及此新过雨。>
<复此西湖水，侯即西门豹，湖水何足论，溉我三乡稻。>
<爱此金翠光，招月到林薄，昨朝桂花开，今朝桂花落。>
<湖上多甘井，硙泉尤得名，何时枕白石，静听辘轳声。>
<朝餐山上霞，暮采山下药，安得山中人，共跨山头鹤。>
<往事惊心折，三年撚指间，西州门外泪，华屋遽青山。>
<地僻有长松，鹤闲非短翮，落落丈夫心，白头几人识。>
<秋早绣裳寒，霜清宫树丹，不教寄流水，题与小娃看。>
<白日登宸去，三珠几度花，秦皇无觅处，第见枣如瓜。>
<夕阳欲下山，月出山更好，愿侍太清人，乘月恣幽讨。>
<岭海炎蒸地，谁来访病龛，无缘起安石，空复见羊昙。>
<千里东归客，无心忆旧游，挂帆游□水，高枕到青州。>
<忽忽知何意，悠悠向此方，怯知新涕泪，还是旧衣裳。>
<远山云梦断，长路客愁新，残漏悲钟急，香车碾暗尘。>
<谁知兴国险，阵败不容身，路从南乡出，却劫南乡人。>
<空台数馀武，乱石郁崟欹，欲肆幽兰采，芳馨当赠谁。>
<郎住长干南，妾住长干北，醉骑白马来，帘下初相识。>
<鹤峒深窈然，竹木森四堵，中有幽居人，时时教鹤舞。>
<独有金粟园，宜供金粟佛，瞥闻金粟香，掷去碍膺物。>
<越国今安在，湖边想旧居，衡阳空有雁，不寄一行书。>
<一勺如琼液，将愚拟望贤，欲知心不变，还似饮贪泉。>
<石架千层险，泉飞百尺高，能苏旱田谷，何用作波涛。>
<以言教者雠，以言教者讪，几席笑谈间，好师成大患。>
<雪霰晓漫漫，天公剩作寒，林梢栖白凤，炉焰舞红鸾。>
<奇石骄无奈，高秋澹不群，知须几两屐，消受此山云。>
<日月双萤火，乾坤一鹊巢，野轩有凉户，谁敢等闲敲。>
<轩中多白云，霏霏日如雾，风吹散又生，更宿檐前树。>
<溪水平更绿，空波澹不流，寒江风送叶，惟见采樵舟。>
<绿竹环高台，青簟聊自枕，不作云韶声，犹带潇湘韵。>
<严钟将报曙，游子已登途，野火时明灭，星残似有无。>
<地逼难容足，天低碍举头，那堪去梯子，谁肯上高楼。>
<朝伐木丁丁，暮伐木丁丁，一担归去晚，带月煮参苓。>
<土瘠事刀耕，家无终岁蓄，所资盐井利，持易他州粟。>
<众生无上道，开示方便门，非法非非法，斋心礼世尊。>
<意左莫投足，言违急敛唇，訾人如齿剑，扬已如投焚。>
<欲倩秋来雁，传书塞上飞，边庭春不暖，切莫解寒衣。>
<垂空青幕六，一一排风开，石友常思我，预知子能来。>
<君家百瓮酒，留连胡不饮，花月我自来，醉即花间寝。>
<零落黄金蕊，虽枯不改香，深丛隐孤秀，犹得奉清觞。>
<青青水中蒲，根叶自勾带，今我不如彼，望君万里外。>
<冷云和衲定，悟到觉身轻，地静人偏胜，山空水亦灵。>
<味苦谁能爱，香寒只自珍，长将潭底水，普供世间人。>
<自君之出矣，龙香消宝衣，思君共明月，千里奉光辉。>
<风高海水立，雪厚山冈折，小院无人来，梅花自娟洁。>
<兄弟为知己，同袍若比邻，出门去亦易，只愁加一身。>
<宜城徵美酝，汉水得佳鲂，登岘思前哲，游池醉夕阳。>
<幽径行迹稀，清阴苔色古，萧萧风欲来，乍似蓬山雨。>
<晓棹旌旗迥，暮河钲鼓喧，商船极目避，汉使一何尊。>
<昔年有迁客，携手醉嵌岩，去我岁已百，游人忽复三。>
<德云闲古锥，几下妙峰顶，唤他痴圣人，担雪共填井。>
<心清秋许见，山远暮能光，微著烟云色，所思不可方。>
<蕊碎叶伤多，风韵弗娱目，独抱绝尘香，无心出幽谷。>
<浦烟含夜色，冷日转秋旻，自有沈碑在，清光不照人。>
<郎从何处住，日过小桥东，妾舍垂杨下，春深烟雾浓。>
<富饮不解文，翁意非在酒，三杯聊遣兴，一醉岂缘口。>
<放浪诗骚外，尘心炼到空，白云开夜观，海月冷松风。>
<江上逢渔父，今时几逐臣，遥传一掬泪，为我吊灵均。>
<黄鸟鸣深林，往来疾于织，非无机杼声，其奈不成匹。>
<前年种垂柳，已复如许长，长条莫攀折，留待映沧浪。>
<武夷无上路，毛径不通风，欲共麻姑住，仙城半在空。>
<空外游丝转，飘扬似妾心，别来今几日，彷佛近雕阴。>
<绝壁开云扃，飞湍作帘挂，因风时捲舒，巧入诗人画。>
<青阳满芳蕤，流连度丘园，眄睐不忍折，恐伤造物恩。>
<泉下颜光禄，二纪瞻马首，停骖肃松槚，风节应不朽。>
<工师将考室，何止大为杗，支案虽微用，由来寸有长。>
<长哦伐木篇，伫立以望子，日暮飞鸟归，门前长春水。>
<长见幽苹食，谁分野草眠，随行能缓步，相对可忘年。>
<昔向马前奏，今来船上闻，分明关塞月，吹破楚天云。>
<别去无消息，相思空断魂，中原多侠客，谁是孟尝门。>
<西域兜罗被，南番笃耨香，惯眠三丈日，不识五更霜。>
<宁将身塞祸，不忍母流离，我自不为恶，黄泉今有辞。>
<子则欲其孝，人皆有是心，如何武丁圣，却使子忧深。>
<露冷蕊珠佩，五湖云水深，一枝春好在，先寄月边心。>
<绝域三冬暮，垂老见飘零，林气森喷薄，意钟老柏青。>
<尚不求真语，何能计妄言，且饶只么会，犹是弄精魂。>
<含章人正卧，几片下空墙，春雪调铅粉，相和一处香。>
<秀色红翻坐，浓阴绿绕阶，觑花还拄杖，冲雨不怜鞋。>
<风急低卷帆，潮来直扶柁，我舟如我心，鸥鸟亦忘我。>
<寰宇未尝大，赤壁那独小，都在吾目中，吾更在目表。>
<弱夫杀壮士，谁敢婴余怒，今日古城边，耕人肆侵墓。>
<琼斝深浮柏，金笺巧颂椒，宫嫔随凤辇，万寿本东朝。>
<开园种修竹，竹实生何迟，玄云闭白日，凤凰正苦饥。>
<■鬣拥如云，西人号乞银，更逢桓御史，特地起精神。>
<前身岂汲直，枉尺天所难，贤哉耐久朋，结盟同岁寒。>
<远游何所佩，五岳真形图，怪尔烟霞里，精光互有无。>
<渔父空头白，生涯一舸微，欲浮沧海去，又逐暮潮归。>
<游子归心切，慈亲望眼空，白云千里意，瘦策倚秋风。>
<山空万籁寂，钟响时出林，欲寻定僧语，烟萝交翠岑。>
<司徒昔推毂，驾车惮远征，揣摩失苏季，穷愁自虞卿。>
<方春辞涨海，未雪至炎州，南国无人射，菰芦最可留。>
<青林千尺阴，覆此山中阁，月出不逢人，门前松子落。>
<隐隐谷穷处，鸡犬如隔尘，下窥见墙屋，知是五陵人。>
<深院春无限，香风吹绿漪，玉妃清梦醒，花雨落胭脂。>
<膏粱道之贼，资财人所奴，不如贫而乐，客至菜一厨。>
<高气初不群，咄咄端逼人，妙处欲绝倒，未怕儿辈嗔。>
<与君游戏处，个中无悟迷，冰华来脉正，不独是曹溪。>
<急雨收残暑，西风吹暮蝉，烟浮水空阔，露洗月华圆。>
<龙门万年树，潘县一丛花，多少迷津客，皆因恋物华。>
<隐衣先自著，舂具亦同操，不但鸿高节，鸿妻节更高。>
<蚕宫罢采撷，暴室献朱黄，翕呷霜纨动，阑班彩缕长。>
<老龙数十头，时来此磨角，渠为霖雨牵，我被烟霞缚。>
<酒力欺寒浅，心清睡较迟，梅花擎雪影，和月度疏篱。>
<挟卷出相寻，往往偕风雨，从此得新题，但向松间语。>
<荒垄荐秋苹，深恩讵能报，嗟嗟死后封，犹是生前诰。>
<愿君似茨菰，一乳十馀子，心心向太阳，岁寒花愈美。>
<素丝绣荷花，杂丝绣荷叶，荷叶将比君，荷花将比妾。>
<乞菊种东篱，邻家借秋色，却笑贫渊明，叩门惟乞食。>
<宫门一闲入，临水凭栏立，无人知我来，朱顶鹤声急。>
<莫谓移根远，开芳入汉宫，一枝何未放，知是待春风。>
<举国排阉尹，还乡少吊宾，太丘刍一束，全活几多人。>
<白首知经术，青袍见主恩，为寻扬子宅，不到五侯门。>
<我本林下人，城市少踪迹，有癖爱看山，时来坐磐石。>
<莫凿流霞岛，从教紫翠深，偶扶藜杖去，闲听水龙吟。>
<俄见天边字，徒销客里魂，一书言不尽，为我叙寒温。>
<紫云在云外，幽居紫云里，空谷烟萝深，深藏配君子。>
<尊前可忘世，纶竿聊伴身，乐然溪水上，鱼鸟与相亲。>
<王气中原尽，衣冠海外留，雄图终未已，日日整戈矛。>
<夜夜春天梦，依依只在亲，山中有茅屋，何日溯归津。>
<梦入烟萝山，一攀云中驾，至今闻仙钟，恍惚瑶台下。>
<梦阙心犹在，怀乡意已赊，月光明万里，空自照京华。>
<入门寂无见，出门如有晤，入门复出门，掩袂即前路。>
<霜凋雪剥馀，万卉生意动，梅花让群芳，回施春风供。>
<尝闻汉武帝，偶问东方朔，臣拟作龙呼，惭无头上角。>
<别愁复经雨，别泪还如霰，寄心海上云，千里常相见。>
<落日山逾碧，孤亭景自幽，苍江寒更急，客发自中流。>
<寒云不成雨，暝色凝江枫，巫峡梨花梦，飘浮过郢中。>
<秋潭看月还，片雨千山暝，独有钵中龙，蜿蜒伴僧定。>
<簿领不知春，园亭忽逢夏，幸有盈尊酒，与君醉花下。>
<清嫌冰麝俗，淡学池鹅黄，情知不是蜡，风定有馀香。>
<欲识诗清处，须来天尽头，可人一溪雪，催我上扁舟。>
<水乡鱼蟹贱，吾亦事投竿，日夕坐盘石，鹭鸶相与寒。>
<黑润与黄沉，持薰倒挂鸟，不教双翅间，收得香烟少。>
<海内知名士，如公复几人，千秋一拭泪，鼓柂视青旻。>
<禄厚君恩重，才疏德性迂，入门随手散，不作守钱愚。>
<宠移非为妒，花落不因风，来往长门月，羞将团扇同。>
<过不可不悔，一悔便消释，药过病还生，撼摇苦此鬲。>
<奔丧脱贼手，庐墓至终身，此大丈夫事，谁云一妇人。>
<吾恐孤山孤，夜踏白云语，此中犹有人，明月未须去。>
<□黄不用针，涂药妙能深，涓石并葶苈，橘皮使蔚金。>
<甲库供团扇，宸毫御古诗，龙蟠仍凤翥，谁数晋羲之。>
<花发东风软，鸟啼春昼闲，抱琴出门去，随意看青山。>
<小桥通南浦，夹道桑榆绿，水绕若连珠，风传芰荷馥。>
<野蝶难争白，芳香散着人，风光人不觉，寒气日通春。>
<玉露滴广庭，登台玩明月，白凤忽飞来，修□夜翻雪。>
<晴日鸟相唤，轻风花乱飞，红尘休入户，次第正抄诗。>
<眼看莲叶巢，藏六可论交，但得沧洲趣，何嫌蝘蜓嘲。>
<斋居在山中，长日人来少，石坛花落多，时有东风扫。>
<惨惨高槐落，凄凄馀菊寒，粉墙多记墨，聊为拂尘看。>
<亹亹孙吴略，人人卫霍才，只能壁门里，目送虏群回。>
<草木沾云露，峰峦近壁奎，新春行乐处，南北共花溪。>
<野店栖残雪，山桥傲早冬，夜来江浦笛，吹月伴蓑翁。>
<芳草何时歇，落花春自飞，悠然憺忘食，游子川上归。>
<舟航依浦定，星斗满江寒，若比阴霾日，何妨夜未阑。>
<秋水高数寻，石壁落千丈，时有荡舟人，闲来坐天上。>
<一雨变新凉，炎埃洗除尽，庐山昨夜灯，已照刘宗信。>
<百吏咸趋风，千官竞回席，人生得意年，天门骋八翼。>
<乱世时偏促，阴天日易昏，无言搔白首，憔悴倚东门。>
<西风忽然起，木落波粼粼，水浑鱼不定，宵来愁杀人。>
<玉树歌已残，秦淮不堪泊，女墙明月高，江枫夜深落。>
<江上风烟积，山幽云雾多，送君南浦外，还望将如何。>
<翩翩彼珍禽，金羽耀寒日，飞落滩上冰，对人连点七。>
<君若问鸢鱼，鸢鱼体本虚，我拈言外意，六籍也无书。>
<世出世间法，和底尽掀翻，唯此一事实，真金火里看。>
<冶长倦缧绁，韩安叹死灰，始验山中木，方知贵不材。>
<已被晚风促，复受晓霜侵，亦知终不久，珍重片时心。>
<天涵洞庭水，云带洞庭山，永日谈经罢，凭轩一解颜。>
<莫惜千银烛，频添两玉瓶，不须擂羯鼓，花睡未曾醒。>
<初映钩如线，终衔镜似钩，远澄秋水色，高倚晓河流。>
<终南南太守，南郡在云南，闲向南亭醉，南风变俗谈。>
<一望渺何许，簇簇黄金芽，春罂煮残雪，诗兴清无涯。>
<萧散林下风，霜毛极清润，为问载高轩，何如弄闲影。>
<雄辞海生波，醉墨鸦翻壁，无使我公归，于焉作佳客。>
<恩过翻成怨，非关怨者尤，阳和阴不节，炎夏竟何流。>
<把卷桂丛下，抛书梦欲来，广寒三万树，一一为谁开。>
<南风吹藕花，水殿思无赖，日暮一枰棋，妾输白玉佩。>
<莫问昆仑山，云断一千里，莫对渊明花，秋风中夜起。>
<稚梅非不佳，颜色终敷腴，惟此老不枯，故能清且臞。>
<十年深隐地，一雨太平心，匣涩休看剑，窗明复上琴。>
<虏黠虽多变，兵骄即易乘，犹须劳斥候，勿遣大河冰。>
<东窗亦既白，疏竹淡摇影，新梢未成实，夜高饥凤醒。>
<予本潇湘客，不作潇湘游，援琴奏流水，寂寂帝妃愁。>
<纯去自忘牧，青蓑柳影中，不餐栏外草，知是几春风。>
<寂寞含清露，葳蕤荫紫苔，尾长无羽翼，不得上仙台。>
<明月芦花被，秋云槲叶衣，相逢两相契，谈笑坐忘归。>
<昨浮枉渚水，今上枉人山，想像云深处，先生独往还。>
<惜取檐前叶，休教落地轻，夜窗留听雨，叶叶是秋声。>
<萧疏拂行云，清阴笼远汀，水色元无色，相逢眼自青。>
<分鼎江山在，受遗宫阙荒，风云时惨淡，疑会旧明良。>
<华夷一大限，生死一大梦，时遇耦耕人，指点番人冢。>
<避世无功酒，临流元亮诗，鹤鸣入天听，叶下报秋悲。>
<清川映白石，游鱼止复行，共有临渊羡，能无结网情。>
<拟凭魂梦寻，苦恨山川远，山川远不愁，风吹梦魂断。>
<无改父之道，真堪以孝称，若论庄子孝，此直是难能。>
<野水明孤嶂，平芜燕子低，日斜人策马，酒旆杏花西。>
<磨此千年鉴，朱颜清可览，君看日月光，无求照人胆。>
<向来云影卧，今日复如何，不是相知少，人间险处多。>
<巴水急如箭，巴船去若飞，十月三千里，郎行几岁归。>
<一湾漾清浅，千叶竞纷敷，试问宝池内，花开得似无。>
<避暑到重阴，奚奴挟素琴，南薰时自至，灌木响鸣禽。>
<楚岫接乡思，茫茫归路迷，更堪斑竹驿，初听鹧鸪啼。>
<秘矣宫中戏，人间那得窥，开图付一笑，能不类儿嬉。>
<未报江南信，先开雪里村，要看花上月，立马待黄昏。>
<江鸿莫耽睡，狡猎夜施罛，阿奴曩告急，畏海不敢呼。>
<土润引新萌，虬鞭独处行，此君人不厌，何惜满林生。>
<事亲良不易，战战复兢兢，学得如夫子，犹言丘未能。>
<雄名垂竹帛，荒陵压阡陌，终古更何闻，悲风入松柏。>
<昔有郭崇子，誉雠愧雠死，德报固宽身，直斯可以已。>
<筠屿烟长碧，兰坡水自香，只宜行画里，忘却在潇湘。>
<赊酒不论价，强中夺马骑，千钟酬死士，五斗醉胡姬。>
<盆茧未成丝，破裤劝可脱，安知增羞颜，赤胫衣短褐。>
<雪晴蓼甲红，雨足韭头白，虽无万钱具，野饭可留客。>
<渔家临水住，春尽无花开，年年谢流水，流得好花来。>
<山好曾留句，城高复创亭，登临千万境，谁与画为屏。>
<古人已不见，今人又复来，峡流东海去，日色江头催。>
<且避黄牛险，携车就白沙，相逢芳草路，任意看桃花。>
<开箱整霞绮，欲制万里衣，愁剪鸳鸯破，恐为相背飞。>
<我生本南溪，我长寓南谷，是子底无良，夺我谷中菊。>
<柳树谁人种，行行夹岸高，莫将条系缆，著处有蝉号。>
<胸中饱龙韬，口外探虎窟，养晦且待时，中天见明月。>
<看山望湖南，乘风望湖北，绰约荡轻舟，荷花减颜色。>
<四海兵初偃，平津阁正开，谁知大炉火，还有不然灰。>
<偶因华顶宿，抬手摘星辰，不敢高声语，恐惊天上人。>
<万叠互团绕，风烟朝夕俱，三穴已扫竟，无复藏妖狐。>
<北风何凌厉，送子渡江汀，江花与江涨，尽是别离情。>
<岁晏悲风急，空江白昼阴，黄芦与红蓼，无处不伤心。>
<爱酒陶元亮，持杯对菊枝，醉时催客去，犹复有藩篱。>
<放歌当尽声，饮酒当尽情，门前乌桕树，夜半子规鸣。>
<红叶翻霜昼，青苔积暮天，若无桓子过，谁问子云玄。>
<王郎东使年，金绯照云海，馀辉贲园芳，岁晚犹采采。>
<衔得香泥去，花间日午时，玉人方睡起，莫讶卷帘迟。>
<玉雪窍玲珑，纷披绿映红，生生无限意，只在苦心中。>
<刬却君山好，平铺湘水流，巴陵无限酒，醉杀洞庭秋。>
<积雪断山路，柴扉昼不开，明朝稍晴霁，先看屋东梅。>
<杨花白如雪，无事学高飞，莫作浮萍草，漂零不肯归。>
<一事真堪笑，今人妾直灵，都缘无至性，徒欲乱多声。>
<溪流□□韵，路入□□根，刘阮□□□，萧疏松石门。>
<新笺传后学，古训发先儒，不拟狂年少，灯前骂老奴。>
<飞飞双蛱蝶，底事过邻家，邻家海棠树，春来已见花。>
<古人重懿行，今人重词说，词说会媚人，不如甘老拙。>
<芳园散香风，春色遽如许，幽鸟寂无声，名花娇欲语。>
<观鱼最是乐，莫作羡鱼心，退而能结网，所得过千金。>
<彩帖隃麋湿，屠苏琥珀浓，夕阳犹腊日，午夜已春风。>
<小池红雨乱，曲径绿云生，白日相过少，春风似有情。>
<菜心且不食，亲念一何深，为尔有生意，存吾不忍心。>
<茯苓龟鸟形，华山生者好，千岁附松根，赤白长相抱。>
<天色无情淡，江声不断流，古人愁不尽，留与后人愁。>
<爱酒如偷蜜，憎醒似见刀，君为曲糵主，酒醴莫辞劳。>
<的的玉梅舒，啁啁翠禽哢，参横月落时，惆怅罗浮梦。>
<雨挹春红浅，风酣晚蕊稠，看花不著意，何事亦关愁。>
<为养还相戒，南陔昔有诗，都缘这个意，焉用补亡为。>
<幽花悬石壁，流水泻云根，停车试相问，只恐是桃源。>
<生翠四十双，桂蠹一百器，献上未央宫，北面因汉使。>
<岸树冥茫外，人家点画中，断烟分紫翠，残照抹青红。>
<开人宴坐时，大千入毫发，两山不受招，胡为在吾闼。>
<独把重阳酒，西风白雁回，江南菊花早，应傍美人开。>
<遗庙丹青落，空山草木长，犹闻辞后主，不复卧南阳。>
<皂幕碧云幢，遮断蓬莱馆，岚气冥濛入，不知山近远。>
<江汉月中白，冰霜天上寒，扁舟夜深梦，犹自上长安。>
<竹下开庖所，延宾得所宜，寻鸡供黍馔，不使负幽期。>
<万壑树色敛，松门已暮钟，故园肠断客，应与此时同。>
<双双水中凫，常在水中居，还有笼中鹜，腾轩仰不如。>
<菊老芙蓉退，化工少均逸，蚤晚梅花动，从此无闲日。>
<来时此行李，去时此行李，俸外无一金，不愧桐江水。>
<望里花疑雪，近看一语无，全身在香国，顿使野情孤。>
<百年图凤心，空江坐头白，只有古青天，还我磻溪月。>
<万仞悬湍厓，长虹跨天表，我有双飞凫，仙路谅非杳。>
<多少寒山子，相看在小溪，不知香冷处，终日对花迷。>
<衡门亦无路，何况入西秦，灸病不得穴，徒为采艾人。>
<谁无数椽屋，盖成多是俗，如此乱山中，非关松石竹。>
<临风脱佩剑，相劝静胡尘，自料无筋力，何由荅故人。>
<亭皋木叶黄，露滴瑶阶湿，坐待月华生，捲帘放秋入。>
<门接登山径，窗临洗药泉，草堂幽意足，况复近皇川。>
<蟋蟀乱秋草，故园风露深，何因不归去，坐使百忧侵。>
<君岂蔡子叔，我非支道林，何当速相就，为子细徵心。>
<惆怅黎阳客，飘流浙水滨，定忘空腹恨，知是赤心人。>
<夕日照何寺，夏雷喧此峰，惆怅昔人去，空馀山涧松。>
<太史颁时令，农家候土牛，青林自花发，黄屋为民忧。>
<颓然见此山，一一皆天作，信手铭岩墙，所愿君不凿。>
<泊舟古岸傍，松柏日已煦，本非同心期，空似西陵路。>
<煮茗乐浓春，看山日日新，遥知独醒者，却是太平人。>
<欲作银河落，支筇仰面看，会须雷电散，已觉逼人寒。>
<烟熏野狐怪，雨熄毕方讹，惟有三彭黠，深藏不畏傩。>
<冉冉梢头绿，婷婷花下人，欲传千里信，暗折一枝春。>
<玉璞楚山中，仙书圯桥上，莫学扬子云，奇字委草莽。>
<士而未闻道，未免为物挠，卓哉安心人，外事若无好。>
<升天虽可喜，削地已堪哀，早知守厕去，何须拔宅来。>
<南山春笋多，万里行枯腊，不落盘餐中，今知绿如箦。>
<南北罢驱驰，闭门高卧时，不生又不灭，惟有达摩知。>
<上马行数里，逢花倾一杯，更无停泊处，还是觅君来。>
<已得青皇信，开缄喜又颦，千金酬一笑，未易许傍人。>
<艰难伤物役，澹泊爱舟居，晚饭客遗酒，夜灯儿读书。>
<仙宇赐符时，仙蓂叶尚稀，晓来金屋静，同侍玉皇归。>
<十指生秋水，数声弹夕阳，不知君此曲，曾断几人肠。>
<路到龙栖处，阴森觉有灵，山腰过云黑，石眼出泉腥。>
<野老放歌行，翛然驯一鹤，欲识山中时，但看花间落。>
<秀出众峰顶，寻常云雾里，上有万年松，食之令不死。>
<秋光画不如，别舫还堪系，归朝启皂囊，天高红日丽。>
<不必论清白，犹怀度暗香，无人知此意，月色正昏黄。>
<坱圠有同色，雪深云未开，终南晴夜月，彷佛似登台。>
<左手鸬鹚杓，右手鹦鹉杯，拍浮酒缸中，万事何有哉。>
<寒芦卧疏黄，远水分淡碧，秋荷如有情，相映两㶉𫛶。>
<勤力汉疏傅，遗安庞德公，公家业异此，衰盛国应同。>
<世上树桃李，逢春解惜春，不知春色早，对此合伤神。>
<绿堤春草合，王孙自留玩，况有辛夷花，色与芙蓉乱。>
<七里垂钓叟，还傍钓台居，莫恨无名姓，严陵不卖鱼。>
<无人解妾心，日夜长如醉，妾不是琼奴，意与琼奴会。>
<水阔尽南天，孤舟去渺然，惊秋路傍客，日暮数声蝉。>
<云生山气佳，云卷山色静，隐几亦何心，此意相与永。>
<沼月并舟还，荷花隘江水，笑擘菡萏开，小小新莲子。>
<北伐虽全赵，东归不王秦，空歌拔山力，羞作渡江人。>
<来时桃花口，流水二三尺，一夜春雨生，淼漫归不得。>
<返蚁难寻穴，归禽易见窠，满廊僧不厌，一片俗嫌多。>
<白日去不息，松风柰尔何，为问市朝客，何如山上多。>
<云物瞻闽峤，风声望海滨，如何一年内，顿得见斯人。>
<偶然白云至，辉辉两相向，下有暗泉流，呼作云根嶂。>
<齐家先正己，标准自吾身，动息从心里，规模卫武箴。>
<星稀天陨露，山静谷生风，万古云中月，炎凉无异同。>
<溶溶谷中云，西来复东去，云归人未归，朝朝望云树。>
<仙人授锦囊，中有百年草，本是驻颜丹，人间不知宝。>
<高门出己子，好木出良材，交□学问去，三公何处来。>
<忆昨辞京邑，相随南雁归，如何早春日，独见北鸿飞。>
<陇头人未来，江南春几许，惆怅玉笛声，吹落胭脂雨。>
<万户依南郭，倡家与酒家，东风吹不歇，愁杀竟陵花。>
<一点白如雪，玄机未易窥，岁华摇落尽，空把月中枝。>
<作客近清明，一杯谁省墓，何如春草生，得上坟前路。>
<丹剂乾铅汞，红尘扫秕糠，只消一只鹤，安用万头羊。>
<桥下无悬瀑，桥边多绿苔，跨空才一丈，何处特飞来。>
<昨夕风掀屋，今朝雨坏墙，虽知炊米尽，不废野歌长。>
<世界莲花藏，行人香火缘，灯王照不尽，中夜寂相传。>
<汝祷亦已久，六事无可责，密云天际来，宛然桑林色。>
<流水惊前事，清风似昔时，重吟金谷咏，如见岘山碑。>
<山僧不好古，改作任所欲，洞荒径已迷，廊空响谁续。>
<南坝迎郎来，西坝送郎去，回身掩空闺，月明天未曙。>
<雨过雄鸡啼，竹阴何柳柳，山气日夕佳，陶然酌清酒。>
<世治常无乱，民安永不危，尚须西伯演，羲画可无之。>
<寂寥千古事，今日有谁登，落日云间合，空中露几层。>
<行人争渡急，江黑雨鸣船，戢戢中林鸟，归飞薄暮前。>
<原原锡潭水，汇此南城阴，岸花有开落，水盈无浅深。>
<昔年风露乡，裙破郁金黄，别来参祖意，坏色染衣裳。>
<封锁烟尝卫，飞扬露可陪，厚将平地堑，高欲峻堂陔。>
<露气夜凄迷，空庭络纬啼，被他风引去，忽过竹门西。>
<煦煦依浮藻，遥遥避钓钩，濠梁隐君子，知乐不知愁。>
<一从归粤社，仙馆日投闲，咫尺罗浮路，丹梯尚可攀。>
<凿地作方池，背带千花草，万磨愈不情，一照一回老。>
<驴背驮诗去，溪桥有路通，花村茅店小，春日酒旗风。>
<杀气吹沅湘，高兴激荆衡，城中贤府主，千秋万岁名。>
<新梢出林表，可儗青琅玕，应知晚节至，结实待凤鸾。>
<元龙据一榻，宾至榻下坐，我以榻为宾，此榻亦忘我。>
<稷下空多士，谁为国重轻，列城七十二，死者一书生。>
<门前洛阳道，门里桃花路，尘土与烟霞，其间十馀步。>
<净域无尘杂，风花落渐多，空门元不闭，屐齿未曾过。>
<流莺无事极，啼遍落花前，笑杀垂垂柳，临风只爱眠。>
<前行逐后行，同著锦裲裆，弹莺休中燕，打鸭莫惊鸯。>
<野树参差绿，山花零乱红，夕阳一樽酒，聊与故人同。>
<宫鸟弄青春，烟花拂绣裀，谁知倾国者，亦有看书人。>
<看松坐危石，瀹茗爨枯箨，振衣下山去，白云满幽壑。>
<四时都是春，佳兴与人共，洒洒风月怀，一行一吟弄。>
<大飨须三饭，中黄起四维，欲追千古意，眼底合深思。>
<天寒桂子堕，花发向庭中，月华十二满，常照此芳丛。>
<黄鸟当三月，城南景正繁，桃花千万树，不异武陵源。>
<真珠缀玉船，梧子炒可供，莫嫌能堕发，老夫头已童。>
<惜别问官居，宜思位莫虚，有为兼有守，庶以答除书。>
<猺女招歌剧，蛮郎步射强，花环垂耳大，竹弩挂腰长。>
<花深众禽寂，格格啼山鹧，桡响一灯来，人归碧湘夜。>
<日暮山猿啼，萦怀象阁西，可无击楫志，清夜喜闻鸡。>
<至宝人所秘，感君轻暗投，还君祝君富，不是薄隋侯。>
<爬沙走江海，惯识风波恶，东君为主张，显戮逃砧镬。>
<百镪买冰纨，千缗易绡素，绣成双鸳鸯，无由寄远路。>
<绝江捕寒鱼，赤鲩巨莫逃，鲦鲿翻有神，腾出如银刀。>
<朱索连荤种，仙缯篆秘符，谁知万灵贶，先日拥椒涂。>
<玉笛未黄昏，冰滩已清浅，疏影不胜妍，愁心为谁远。>
<叶生新易旧，岁寒凋独后，不改四时柯，贤言非圣耦。>
<感激龙门谊，凄凉下士风，鸿冥不可企，江水自流东。>
<膝下黄金贵，掌中天地宽，风云欣际会，四海夜涛寒。>
<碧绿草萦堤，红蓝花满溪，愿君常践蹋，莫使暗萋萋。>
<虽云覆篑功，崒嵂若天产，自怡道人心，不供俗子眼。>
<裘单侠骨寒，鞭冷马蹄暮，杨柳负西风，扫遍丹阳路。>
<山童负薪去，未归日已午，自起拾枯松，烹茶煮春雨。>
<祛暑方静坐，茶来清我心，铜槃小泉石，绿树一堂深。>
<露冷三秋月，香清十里风，都将春草梦，吹入小山丛。>
<鲁詹尊岱岳，楚望指江流，地占山川胜，小哉云梦游。>
<九日浔阳县，门门有菊花，白衣今送酒，若个是陶家。>
<春灯合形影，却被春灯隔，今夜烛光残，绝缨何处客。>
<冻雪黏寒竹，啾啾雀噤声，东风花影好，何似洛阳城。>
<高枝拂翠幰，低枝垂绮筵，春风千万树，此树妾门前。>
<石古苔痕厚，岩深日影悠，参禅因久坐，老佛总无愁。>
<匡床金博山，上有鹧鸪斑，轻飔约香雾，袅袅上云鬟。>
<津亭黯然别，芦苇风萧萧，舟中有明月，庶几慰寂寥。>
<衡门绝尘鞅，隐几面青山，兀坐非南郭，冥心万象间。>
<独照碧窗久，欲随寒烬灭，幽人将遽眠，解带翻成结。>
<何年空林中，置此太古石，岁远莓苔深，片云无处觅。>
<岸与恩同广，波将慈共深，涓涓劳日夜，长似下流心。>
<旋随琼霙飞，绕我茆屋角，结子意渐浓，岂为羌管落。>
<一叶彩舟轻，红妆照溪水，歌声隔岸闻，两两鸳鸯起。>
<欲作银丝鲙，翻怜锦鬣殊，沧波放尔去，何用报明珠。>
<古刹逼云端，疏钟彻林早，缓步到禅栖，落花僧未扫。>
<伐木空山里，停云忆故人，山人莫啁哳，愧尔白头新。>
<日月虽云逝，山中秋自香，平生抱正色，谁怕夜来霜。>
<触处是花开，孤高不受埃，春风别有意，时有暗香来。>
<不资冬日秀，为作暑天寒，先植诚非凤，来翔定是鸾。>
<白鹭拳一足，月明秋水寒，人惊远飞去，直向使君滩。>
<雪入迎春鬓，茶醒学古胸，梦回霜满屋，吟到月斜钟。>
<霜风拂两鬓，猿鹤共长年，洛社寻盟后，当时有几贤。>
<释迦行中国，设教周孔同，吾知诸子弟，不殊阙里中。>
<峡束几重烟，山分数尺天，岩猿与溪鸟，一似过飞仙。>
<家近新塘曲，月明鱼可掬，尽夜澹忘归，和云汀上宿。>
<病客居穷海，今年是两年，高堂当此夕，相对又潸然。>
<长生底须学，神芝何处采，不见洗药人，清波湛然在。>
<匆匆十日事，回首亦凄凉，何处无芳草，行人休断肠。>
<夏木绕茅庐，棋酒资清宴，密叶绿藏枝，空闻黄鸟啭。>
<秣陵无处望，漓水正前流，何不教东下，将心到石头。>
<采缕盘金丽，香蒲镂玉匀，君王千万寿，岁岁乐兹辰。>
<闲来聊洗耳，不必颍川水，静听天籁鸣，可悟无声始。>
<平时不解欢，临别思聚首，无计系征帆，伤心道傍柳。>
<长桥类垂虹，苔满阑干石，放生谁复来，影落寒波碧。>
<社后辞巢燕，霜前别蒂蓬，愿为蝴蝶梦，飞去觅关中。>
<腻蘤金英扑，纤莛玉段抽，萱如解荣悴，争合自忘忧。>
<县小浑成市，山多半入云，空江烟雨里，何处问桐君。>
<林下见清真，草衣如野人，开花冰雪里，岂是不知春。>
<两岸苍峭石，护此碧泓寒，秋月来窥影，骊珠吐玉盘。>
<二稚吁何罪，冤犹在史书，老瞒浑忘却，只记哭仓舒。>
<竹径清阴合，行行路欲迷，仙家何处是，只在石桥西。>
<瑞仪温比玉，宝帔曲流光，稽首大司命，料理住金乡。>
<留春是芳草，送春宜柳花，日长花正乱，谁倚阑干斜。>
<山寒夕飙急，木落洞庭波，几叠云屏好，一生秋梦多。>
<十载雌雄剑，悲鸣剧未休，双龙君不信，风雨跃床头。>
<李蔡下中尔，万目指骞腾，何蕃头欲白，秋窗耿青灯。>
<柳巷还飞絮，春馀几许时，吏人休报事，公作送春诗。>
<雁阵起秋云，鸡声满林屋，客思不可禁，铁峰驻雕毂。>
<一痛一眉颦，夫差识未真，曾知褒姒笑，即是捧心人。>
<秋雨秋山夜，纵纵自横横，平生无罪过，不合去为僧。>
<崦霭得广茂，虚明失深长，一曲冬月暖，数家夏日凉。>
<颓垣没短蒿，病犬眠不吠，中有人腰镰，荒田自锄菜。>
<窗间挂明镜，头上百花新，羞为郎相见，低头看未真。>
<不是虚舟覆，犹疑夜壑翻，天工垂永戒，平地有波澜。>
<落叶萧萧路，秋风湖上波，到家红树少，不怨客愁多。>
<海峤浮西日，关梁转北风，苏郎书未返，愁绝雁来红。>
<松响翩清籁，泉声浣俗尘，白云堪赠客，明月解留人。>
<红桃始破颜，绿杨已堪把，想应城南道，日日多车马。>
<野夫饱饭罢，散发卧南窗，亦作降心计，无心可待降。>
<危峰耸浮屠，七级雕阑曲，影落湖波心，鱼龙骇常伏。>
<江柳著风多，沙头一燕过，相遭两不定，无力奈春何。>
<帖帖江如镜，迟迟舟渐移，都将山饯酒，不管雨催诗。>
<晋代胡僧理，开山第一人，欲寻岩下迹，猿鸟送馀春。>
<谁谓高秋花，不及当春草，我有金万铃，春花无此好。>
<紫蟹得霜肥，衔禾上钓矶，闲垂兄弟钓，更得白鱼归。>
<昔人持此咒，岩坐岁寒深，梵言不复闻，雅名流至今。>
<远树挂青幢，开帆坐碧窗，杨花三月落，白雪满春江。>
<不用歌丛桂，谁能更出山，若无忘世事，来共此中闲。>
<枫赤芦花白，扁舟夜泊时，平生故人梦，细雨说相思。>
<山雨夜来涨，喜鱼跳满江，岸沙平欲尽，垂蓼入船窗。>
<江山如有家，风月似无主，一醉淡忘归，梦落潇湘渚。>
<静处翻千偈，忙中认一身，忽看枕峰句，便作是非人。>
<疏柳植大堤，凉风满平野，浩歌何时还，酣饮不知夜。>
<游宦几人达，不知强健归，未容夸昼锦，几见化缁衣。>
<老人七十八，佳节一百五，丁宁海棠花，更可数日不。>
<水田杂花晚，畦雨过溪足，老僧不坐禅，秋风看禾熟。>
<酒力欺人老，花容笑客衰，自怜花与酒，终是不相宜。>
<蒲萄归遗母，所嗜固应思，卿乃有母遗，谁知此语悲。>
<灯前慈母线，时样制春袍，未著心先喜，蛛丝上剪刀。>
<举扇谢风伯，排闼有清音，不可遣尘污，但当开我襟。>
<连封多沃土，跨海尽渔家，挂月榔椰影，映山桐刺花。>
<牵舟已出峡，何旦复当还，蒲溪应渐近，已见宋平山。>
<剑有万人敌，文为一代英，除昏志不遂，僭乱道难平。>
<水向壶中渌，花翻案上红，何须三百里，遥望鉴湖东。>
<全躯违夙心，无灰庶速朽，山前萝石翁，相待亦已久。>
<新花色鲜艳，故花色憔悴，明朝花更开，新花何有异。>
<一落絷维中，永别啸云友，秋月耿寒林，时来梦中否。>
<明月临沧海，闲云恋故山，诗名满天下，终日掩柴关。>
<上峡滩水急，下峡滩水平，邻船夜相语，两日到严陵。>
<民情极简易，关决未应劳，佳句宁我知，为君屈挥毫。>
<蝶采花成蜡，还将腊染花，一经坡谷眼，名字压群葩。>
<薝卜含妙香，来自天竺国，笑杀葵与榴，空斯好颜色。>
<桂树高百尺，试折一枝来，昨夜月轮满，山河影上开。>
<燕尾艎飞水，鹅黄柳覆堤，水流花似雪，疑是武陵溪。>
<吹火青唇动，添薪黑腕斜，遥看烟里面，恰似鸠盘荼。>
<丫角半垂丝，蛮花大于髻，双行桃树间，婀娜才五岁。>
<雨湿鼓声重，风匀湖面平，官船南北去，帆影挂新晴。>
<国色酣朝酒，天香散晓风，荒村蜂与蝶，老死菜花丛。>
<别沼分湖水，因名小若耶，水流有大小，却一样荷花。>
<读罢怀沙赋，重哦卷耳篇，殷勤劝明主，属意在求贤。>
<瑞雀巢珍木，双双枕石圆，翠娥谁采得，传旨赐金钱。>
<横遮野水石，前带荒村道，来往见愁人，清风柳阴好。>
<枕上书难寄，羁愁久病中，闭门三日雨，归梦五更风。>
<修竹荫南涧，翛翛净于洗，独往坐清阴，弹琴对流水。>
<秋色无远近，出门见寒山，却羡双飞鸟，天空任往还。>
<银钩入翠珉，文字本肤浅，以书不以辞，恃此或行远。>
<中夜渴欲饮，起来还自斟，数杯应不醉，灯下独愁吟。>
<昔向寒溪卧，远寺撞白云，今也趋早朝，残月马上闻。>
<杖屦清晨往，缣囊薄暮归，闲官厅事冷，蝴蝶上阶飞。>
<扫石坐花阴，花阴复满襟，此时真昼锦，富贵亦何心。>
<庭前无繁植，疏竹附梅坡，虽然无巨荫，明月飞来多。>
<风吹五花辇，露缀九光舆，夜半红尘起，琴高失鲤鱼。>
<朝渡溱河左，仆夫冻僵卧，谁遣绾行人，柳丝马前堕。>
<夜鼓山城棹，娥眉月影清，棹歌听不尽，山鬼亦关情。>
<对酒诚独难，论诗良不易，人生如草木，臭味要相似。>
<试看昆阳下，白骨犹衔镞，莫愿隍水头，更添新鬼哭。>
<横塘生水满，一半种蒲荷，更有茨菰草，根根乳子多。>
<凄断羊公石，多年卧草莱，今人不堕泪，古字日生苔。>
<瓜果郎休笑，邻姑共巧筵，今宵逢七夕，光景异常年。>
<宾从亦何喜，水石亦何怒，日暮绝来舟，江心双白鹭。>
<不记门前路，门前一尺深，梅花如有语，参透老逋心。>
<秋山瘦嶙峋，秋水渺无津，如何草亭上，却欠倚阑人。>
<坳中一池墨，腕中百斛力，洒作五十诗，千年照泉石。>
<蛮溪枫叶下，蛮女答歌还，太平无外患，何事百牢关。>
<问棹黄花后，归丹绿水前，石湖烟月满，孤负载花船。>
<平日邀相见，过门又不逢，贪随看花伴，应笑我龙钟。>
<雷奔石壁间，瀑泻洞门侧，蜿蜒乘洪涛，变化莫可测。>
<丹井只三尺，四时无亏盈，馀波饮可仙，我亦愿乞灵。>
<窗间耿残灯，屋角照落月，披衣启柴关，呼帚扫黄叶。>
<嗅菊谩劳三，赐安得萸一，聊分故园枝，不负重阳日。>
<涌月散金波，流辉动神螺，海翁逐鸥戏，孺子濯缨歌。>
<紫玉临清池，雾花起灵液，静性何所宜，黄庭与周易。>
<濯濯机中丝，粲粲锦绣段，自非同心人，千金孰肯换。>
<河伯怜娇态，冯夷要姝妓，寄言游戏人，莫弄黄河水。>
<伤心祠下亭，在时公燕处，临水不相猜，江鸥会人语。>
<孤冢悲风急，凄凄客思昏，怜君无伴侣，唤起洛妃魂。>
<雀饮砚池水，蝶翻菜圃花，虽非高士宅，终是野人家。>
<帆翅初张处，云鹏怒翼同，莫愁千里路，自有到来风。>
<甫闻阿娇进，又报卫娘留，莫倚金为屋，重重只锁愁。>
<酌酒月为伴，开门山近人，白云湛江色，碧草弄湖春。>
<春日敞柴门，春风来小园，菜苗随意长，桔槔无时言。>
<卖菜犹求益，栽桃不厌多，小园两三树，冷淡柰春何。>
<汉庭荣巧宦，云阁薄边功，可怜骢马使，白首为谁雄。>
<艳艳灯欺月，英英人胜灯，红绵开四照，金凤起千层。>
<不挂丝纩衣，归向寒岩栖，寒岩风雪夜，又过岩前溪。>
<共约窗前月，自怜离别身，情思犹怏怏，车马已辚辚。>
<澹乎无味中，指下清音发，□□□□□，空山堕凉月。>
<急慢肠黄候，患时俱一般，慢时一月多，急则当时间。>
<一步一逡巡，无言泪满巾，不愁山有虎，只怕草间人。>
<笑此杯中物，从他世上名，黄金结客尽，谁识济南生。>
<疆场功成后，归来卜一邱，当时应种德，名字播千秋。>
<花发春才半，灯明夜未眠，条风推小牖，将月到床前。>
<杉桧郁参天，山深含紫烟，秋高霜露里，落叶满亭前。>
<琼瑶天半耸，风急六花飞，寂寞无人境，孤舟傍钓矶。>
<高咏三秋夜，飞鸿和远音，悠然乐无极，山月照幽林。>
<林屋閟烟萝，归樵已罢歌，独吟斜日里，谁复此相过。>
<三洲树似荠，千里沙如月，何处落帆还，登楼望吴粤。>
<再为城南游，百花已狂飞，更堪逢恶客，骑马风中归。>
<人远看来短，山遥淡欲无，水边渔舍密，天际客帆孤。>
<隔溪骑度水，浮去似鸱夷，莫话五湖事，且看牛背儿。>
<彩笔灿山霞，高楼照江雨，谁知辋口庄，犹有辛夷坞。>
<生来在田野，少小学耕锄，敢望多名誉，随人角挂书。>
<两两莲池上，看如在锦机，应知越女妒，不敢近船飞。>
<菊花先爱黄，次乃及红白，黄者味逾甘，落英犹可惜。>
<绿树村村暗，黄茆处处低，渔人贪落照，晒网屋檐西。>
<春草大堤平，黄衫照晚晴，朝回无一事，立马听流莺。>
<粉翅摇春晖，翩翾自来往，勿贪花草香，触此饥蛛网。>
<定起茶初熟，烟生风更吹，村翁欲相候，惭愧鬓成丝。>
<潇洒尘埃外，崔嵬清浅中，四轩春水阔，两岸画桥通。>
<海眼为香饵，悲心作钓钩，鱼龙知几许，贪者自抬头。>
<苍鳞剥苔藓，千尺自成趣，朝来云雾生，缈缥欲飞去。>
<露下衣裳冷，邀欢子夜初，援琴试新曲，山水意何如。>
<畦资搰搰功，爨藉丁丁力，但取茅盖头，不嗟家立壁。>
<每度芙蓉岭，愁眉惨不开，有命终须过，无灾不再来。>
<心休忘物我，道胜一轩静，隐几度朝晡，可嗟人畏影。>
<殿阁辉金碧，遐观足画图，维舟一登览，误涉小方壶。>
<彤管播徽音，年年姒佐文，向来长乐注，溢美谩纷纭。>
<琤琤白玉佩，烨烨紫云裘，海上几千里，云间十二楼。>
<轻纱一幅巾，小簟六尺床，无客尽日静，有风终夜凉。>
<天上金犹伏，人间暑未消，宫恩无玉井，翘首待凉飙。>
<幽士知鱼乐，临池小结亭，时时挥五弦，下有流鱼听。>
<翠壁泻寒泉，苍林栖薄雾，日暮白云深，忘却闽关路。>
<秋风日夕高，秋气净如洗，一声骄自呼，狡兔奔不止。>
<宝胜千春字，琼樽九酝香，六宫齐上寿，地久配天长。>
<从君百千能，从君百千识，双眼倚云天，到底泪一滴。>
<苍苔侵坏道，晚雀散空林，莫问人贤否，浮生一古今。>
<达磨三遇毒，夫岂流支意，大道宁有町，并行不相悖。>
<新月秀弯弯，高悬碧落间，何当依玉户，潇洒看江山。>
<叠嶂趋涧谷，一岭袈裟名，年年颜色处，秋风锦绣屏。>
<默默紫玄像，萧萧青竹轩，相看谁有道，无问亦无言。>
<露畹撷兰苕，金波丽碧霄，早闻彫辇降，还待紫宸朝。>
<□□□鸣夏，高秋响激空，翼虽映华冕，身自闭雕笼。>
<耕陇恐破云，云破成离披，纵然耕破罢，犹得补山衣。>
<昨夜三更里，嫦娥坠玉簪，冯夷不敢受，捧出碧波心。>
<一品山前识，迢迢三十春，多惭画戟里，重见白云人。>
<万物备于我，我观卒未休，智者返观我，纵横得自由。>
<蟋蟀寒相语，声声有所思，思君似初月，相照未多时。>
<孤石撑云起，万山龙虎踞，天地一浮杯，自来还自去。>
<清霜摇落后，赖此慰诗翁，借有茱萸沜，风流可得同。>
<深巷绝行人，一鸟鸣高树，不知春色深，花落夜来雨。>
<翳翳云中树，亭亭江上山，秋风生柁尾，荡漾碧波间。>
<一为吴郡守，不觉菊花开，始有故园思，且喜众宾来。>
<横开二尺窗，无风凉似水，一编手未休，高卧果何以。>
<孤竹二君子，圣人知独清，但将奇节并，何用首阳名。>
<渌水明堪染，桃花吐未齐，君归渡南浦，春草正萋萋。>
<宝扇彩云开，宫妆衬玉梅，共持千岁柏，争献万年杯。>
<何年倦霖雨，言田亦公心，一犁不入土，无因致千金。>
<夜静露华寒，仙家露玉盘，爱他光皎洁，和病揭帘看。>
<人爱此君节，我爱此君心，仿佛湘江上，天寒龙夜吟。>
<美人隔河洲，相望不咫尺，无路复无媒，何当通素赤。>
<云寒鸟归急，落日千峰敛，不见暮樵归，林扉静中掩。>
<犹是仲秋月，菊花尚未然，故人念狂客，先送酒家钱。>
<挑灯伴寒夜，兀坐竹炉边，赤脚知吟苦，时将山茗煎。>
<柯山叶茂实，胶法颇精坚，潘李今何处，斯人得正传。>
<河畔有钓翁，团泥为瓮缶，坐想秦人声，思倾杜陵酒。>
<劳生将半世，志不在功名，欲效菟裘计，黄金苦未成。>
<似玉鲈鱼鲙，橙丝缕更鲜，徘徊欲下箸，从此定何年。>
<高蹑礼斗坛，俯身向南极，顾影落东暝，来踪自西域。>
<潭水清见底，老僧来唤鱼，与渠同法食，持钵施斋馀。>
<差入栴檀林，自古只公选，乃知天定时，丹成骨自换。>
<乔木生昼阴，清泉响寒溜，前村杳霭中，大有雷霆斗。>
<风生松壑中，涛声聒人耳，中有绿发翁，长伴赤松子。>
<骏马如花妾，平生不负春，如何飞燕语，不恕辇边人。>
<騕袅金络蹄，侧坐无人随，弯弓挟弹出，弹杀路傍儿。>
<满酌青瓷杯，醉卧白石枕，借予骊驹曲，侑我河朔饮。>
<不到禅扉久，灵花又早秋，白云飞欲去，还被远公留。>
<水石一栏杆，僧归四山静，携琴谱涧泉，月浸夜深冷。>
<当初北涧别，直至此庭中，何意闻鞞耳，听君枝上风。>
<晓起披云气，摊书青涧阿，六经无一字，秪道配江河。>
<向夕山容敛，清秋入望重，白云飞不尽，高挂涧边松。>
<二山相接处，赖有一飞桥，天作罗浮带，无令逐海潮。>
<闻道中山酒，一杯千日醒，黄莺似传语，劝酒太叮咛。>
<青春对华馆，少饮亦陶然，起步绿芜上，行吟芳草边。>
<甫看血气衰，百事一无为，白发茅檐下，从教日晷移。>
<当时归去意，难与世人知，未信千年后，心期有画师。>
<秋根托岩隈，静对意味长，春来长柔柯，无风自生香。>
<剪月作蒲团，纫云为破衲，岁晚入峨眉，千山万山雪。>
<玉山四句偈，看了百千回，不是为送僧，不是为寻梅。>
<门对先公墓，松楸日夕看，无田愁薄祭，凄怆一春盘。>
<清风期晚节，种菊作生涯，闻道崔丞相，刚传李探花。>
<盥口就晨飧，青菘间黄独，还闻石家厨，啖乳荐豚肉。>
<落日层楼上，当歌忽自悲，空令翻白雪，此曲少人知。>
<伏枕殊方客，秋风岁载阴，头风顿觉愈，吾只爱陈琳。>
<青山有石柱，直插浮云杪，月明鹤飞来，浑疑旧华表。>
<秋景今宵半，天高月倍明，南楼谁宴赏，丝竹奏清声。>
<相去不百里，相思愁万重，于陵城下泊，梦断五更钟。>
<冥冥天际风，历历江心树，隔浦望渔村，人家水中住。>
<挺身艰难际，虎穴连里闾，高天意凄恻，同尽随丘墟。>
<未出疏林外，幽香在薜萝，夜来全不见，却恨月明多。>
<猿吟一何苦，愁朝复悲夕，莫作巫峡声，肠断秋江客。>
<蜀女羞施粉，轻装爱淡红，抹涂尚年少，膏沐为谁容。>
<击石易得火，扣人难动心，今日朱门者，曾恨朱门深。>
<莎滩溪水汜，滩上烟莎绿，日夕少人过，闲鸥自来宿。>
<深藏岩谷里，初不要人知，苦是香难掩，春风得意吹。>
<老少竞浮沈，须知岁月深，开花如似梦，世有几般心。>
<今人学宴坐，不免寻思过，欲免寻思过，但知学宴坐。>
<玉色不受垢，照影清江滨，江雪岂不寒，枝头浑似春。>
<昔人卧亦游，吾今游亦卧，适来眼底山，知从梦中过。>
<本来江岭侧，发艳玉台层，孤芳但自保，何畏雪霜凌。>
<旅泊无长物，满载惟书画，聊应随处娱，未许人携借。>
<春色到江滨，江花树树新，行吟憔悴客，谁道亦逢春。>
<销金帐不知，此中有至味，俯仰天地间，飘飘吾与尔。>
<人间正炎热，云榭独清凉，如欲慰黎庶，诸君宜奉扬。>
<为种蟠桃树，千年一颗生，是谁来窃去，唯问董双成。>
<寒炉耿夜长，竦肩得文句，将以一枝春，逢人无寄处。>
<孤灯照长夜，膏尽灯影灭，划见窗户间，鲜鲜有明月。>
<林樾暑不到，水亭凉气多，白鸥飞复下，随意点苍波。>
<一派清河远，金枝玉叶新，春风袅袅煖，吹动座中人。>
<遥知郡斋夜，冻雪封松竹，时有山僧来，悬灯独自宿。>
<一到空山下，回看远俗尘，松枝堪作麈，无计赠情人。>
<当机直面提，直面当机疾，报尔凌行婆，哭声何得失。>
<秋水棹归船，风光兴杳然，两人相对语，语到伏羲前。>
<庚午仍重午，离明正继明，炎图千万岁，从此愈光亨。>
<积丝方满寸，累尺渐成端，持入公门里，何人著眼看。>
<早起登山去，芒鞋结束牢，但令双足健，不怕万峰高。>
<岩畔春将老，残花自点苔，牛头峰下客，曾见祖师来。>
<伸缩一双手，去来三世身，新丰惊昨梦，斗酒满怀春。>
<了不知名姓，偶遇长安市，片语忽相投，欢然结生死。>
<散策桥南路，春容最好时，梦回花满眼，犹恐是辛夷。>
<此夕炎氛罢，浩然天意秋，桂华兼月上，槎影带星流。>
<月下一壶酒，故人于此同，故人今不见，明月又成空。>
<忆登保叔塔，举酒别诸君，两听春鸿过，相思逐片云。>
<默默闲思坐，萧然闲此轩，田家荆树好，好亦不须言。>
<丰盈盛饰女，布素淡妆人，不分在颜色，只分富与贫。>
<圆魄上青天，流光不待延，徘徊经席上，奄忽到尊前。>
<佳木求幽鸟，幽鸟求佳木，佳木与幽鸟，感叹白头秃。>
<斟酌千秋事，何人一瓣香，娄江宵梦断，月色满空梁。>
<谁识元方趣，高居湖上山，诗成不求赏，独咏两松间。>
<鸥白野云轻，高云缺树明，无人到湖上，听我唱歌声。>
<暄风宜男花，凉日忘忧草，一种两含情，亲容梦中老。>
<珂佩逐鸣驺，王孙结伴游，金丸落飞鸟，乘兴醉青楼。>
<山馆雨初歇，村园菜正肥，摘花引寒蝶，冉冉过篱飞。>
<乌鹊语千回，黄昏不见来，漫教脂粉匣，闭了又重开。>
<自非易寒暑，未始解衣襟，不谓母疾久，三年惟一心。>
<揠苗昧所养，乞祭骄其妻，诡遇得禽者，宁无惭嬖奚。>
<沙雁冲车起，洲莺隔岸闻，暮看霞气近，疑是汉宫云。>
<膝骨难任痛，行时脚失多，无端针脉血，得效也蹉跎。>
<如何降塞下，不复恋羌中，既是能将母，还应知向风。>
<清朝荐疏盘，乳钵有真味，不用精琼糜，无劳烂羊胃。>
<栈羊割肥红，社瓮拨浓绿，再拜为亲寿，起舞自作曲。>
<脉脉春沙净，纤纤暮雨齐，吹花还擘柳，绿尽短长堤。>
<春坞桃花发，多将野客游，日西殊未散，看望酒缸头。>
<灯火乱星斗，帆樯隐荻芦，孤舟风雨外，遥辨吉阳湖。>
<与郎如沓潮，朝暮不曾暇，欢如早潮上，侬似暮潮下。>
<岁月不可玩，变迁何所无，青衫今白发，泉谷乃官途。>
<明月出天山，月明秋水寒，观心同水月，镊白坐相看。>
<圣德覆天下，欢然万物春，北窗微笑傲，似是羲皇人。>
<长堤几百里，两岸夹重湖，白水映城郭，青天隐舳舻。>
<夜永醉还醒，邻鸡已有声，衾寒霜令急，木落睡魂清。>
<积霭收残雨，千峰在小楼，忽然空远思，野服上渔舟。>
<送客停山步，寻僧立寺门，青鞋惯泥潦，却爱雨昏昏。>
<长松撑白云，偃蹇几千载，而我能几何，松雪镇长在。>
<蚤年漫学数，不识五和十，挟策问君平，噬脐悔莫及。>
<胡然掠云起，忽尔落涧行，幽丛不见底，潏潏闻水声。>
<日炙态常醺，香生若自焚，夜来端午宴，淡却美人裙。>
<檐鹊矜巢噪，桑鸠唤妇鸣，客愁饶饾饤，墙外卖花声。>
<晨出逢宋朝，暮归见祝鮀，势位成泰岱，意气随清波。>
<早秋惊落叶，飘零似客心，翻飞未肯下，犹言惜故林。>
<晴霁夜清秋，星繁月似钩，乐耶兴我意，绝唱入冥搜。>
<湘水一番竹，下有千亩阴，宁知竹上泪，是妾一生心。>
<陇上阅耕罢，北窗清卧风，豳诗读未了，梦已见周公。>
<醉来兴太狂，六博闲笑语，风雪解留人，门外深几许。>
<绝壁孤悬影，凌寒尽著花，南荒惊一见，半醉倚天涯。>
<梦久厌城郭，为君时往还，不知城郭梦，曾否到深山。>
<纤路泥尤滑，柴门扫不开，子猷返棹后，不见有船来。>
<枝枝白间黄，时至自芬芳，挹露采盈手，怜君此晚香。>
<秋阳千里晒，聊复曝吾书，自笑年来事，昏眸眩鲁鱼。>
<水清菱叶稀，洞见溪流下，出入多慎重，恐有垂纶者。>
<上弦明月半，激箭流星远，落雁带书惊，啼猿映枝转。>
<云卧不禁冷，误把岩扃触，翻动若木枝，红光被空曲。>
<若问浮生事，风尘病里过，开樽看渐少，伏枕似还多。>
<悠悠云萝里，独系青山客，不见往来人，时有鸟行迹。>
<秋思嗟离索，行寻旧隐栖，白云随杖屦，飞过画桥西。>
<但得居林啸，焉能当路蹲，渡河何所适，终是怯刘琨。>
<客从前村来，还向前村去，只见溪上烟，不见人归去。>
<头上山泄云，脚下云迷树，不知春浅深，但见云来去。>
<来把青竹竿，学钓水中鱼，经年消息断，疑有故人书。>
<堕薪行且拾，爱此林径幽，偶坐攲斜石，忽逢清浅流。>
<挥鞭万里长，葱岭暮云黄，闻说单于遁，明朝猎白狼。>
<旱极望雨意，病危思药心，人人当此际，不待劝而深。>
<阿卿美容仪，粉白不去手，忆昔交欢时，芙蓉始行藕。>
<菁茅葺成宇，白云拥为户，是中有定僧，默坐自朝暮。>
<叠绛迎春旭，何曾解拒霜，幸观形色外，须信有骊黄。>
<郁烈香浮雨，团栾绿荫波，近堤千叶乱，知有画船过。>
<白石长碧苔，闲庭落珠蕊，老鹤去不还，空山自流水。>
<日落楚江头，美人生远愁，采芳纫作佩，翠袖不胜秋。>
<终南求捷径，少室索高价，唯有懒云西，山深无俗驾。>
<落日衔城壁，祠东更一游，悲来惜酒少，安得董糟丘。>
<白鹭下寒塘，随风忽飞起，惆望极青霄，联班隔千里。>
<疏蔓短于蓬，卑栖怯晚风，祇缘头白早，无处入芳丛。>
<呆本非嘉德，如何乐此名，能于呆外看，方见业之精。>
<回风起船头，激浪落船内，生憎木兰桡，摇荡日光碎。>
<南来雁荡馆，北去雁门家，不是峰峦好，何因别塞沙。>
<一湾斜照水，三版顺风船，未敢相邀约，劳生秖自怜。>
<遥岑天南端，野彴垂杨下，萧散策寒藤，绿云复观化。>
<寒江深几许，应未抵愁长，西风吹不断，缭绕下浔阳。>
<庭际绿成阴，尽是梧桐影，徙倚月当空，夜深花露冷。>
<闲坐青松阴，遥看白云起，白云如孤峰，半落青松里。>
<平野垂四周，陡然横一丘，菩提无种子，莫向去来求。>
<全体若金银，深藏如自珍，应知贪饵者，毕竟是凡人。>
<苦暑忘冠履，消闲对弈棋，绿阴满窗户，正好纳凉时。>
<十亩平田上，烟横浅绿寒，落花随雨换，雏蝶试风难。>
<春宵易可怜，可怜复谁媚，催欢且早起，今夜昏时睡。>
<种药元因疾，疾如药草骄，坏栏除药本，与疾两逍遥。>
<失势非人事，重围戟似林，乾坤今已老，不死旧臣心。>
<客寓天地间，本无南北异，此语安从生，却成相钝置。>
<岭树盘云转，溪纡路亦斜，晚来烟霭合，无处认山家。>
<烂枝空有色，飞羽本无情，独立春风里，如闻三两声。>
<去国有华发，出关无送车，未能尽韬晦，紫气作前驱。>
<一丈荒坟上，悠悠落日斜，子孙来祭后，守墓扫松花。>
<吾师自有庵，何必从人借，闻道架虚空，大千同一舍。>
<苏秦鞭疋马，六国饱风烟，累累悬肘下，郭外惭无田。>
<伏馀西景移，风雨洒轻𫄨，燕拂青芜地，蝉鸣红叶枝。>
<天涯戎旅春，一十五回新，多情花与鸟，岁岁有留人。>
<尾在黄河北，头枕黄河南，善财无鼻孔，依旧向南参。>
<淮口西风急，君行定几时，故应今夜月，未便照相思。>
<蛰龙潭里蛰，潭上风波急，一旦飞上天，鱼虾不能及。>
<何时见池馆，一二佳友生，酣饮入深夜，竹间灯火明。>
<高台山水间，悠然会清响，闲来或自登，坐看孤月上。>
<杀气频年盛，南昌接武昌，帝城春有路，昨夜梦钱塘。>
<嶰管今朝应，璿杓昨夜旋，耕桑三万里，一样乐尧天。>
<露重湿征衣，风急翻纱帽，山下灌园人，倚锄看马过。>
<行不离阶前，言乃万里去，负儋果几何，千钧勿浪语。>
<湖水碧于天，湖云薄似烟，鸳鸯不惊乱，飞过岳坟前。>
<手把桐君录，林泉即是家，数株秋树叶，都染葛丹砂。>
<瀑布不肯斜，条条如匹练，安得并州刀，剪取为纨扇。>
<翠雨落经床，林鸠午鸣后，笋出恐人来，编篱遮谷口。>
<危坐禅枝冷，机含毒果深，直饶扪摸著，未必死偷心。>
<艺得芳园茗，采将谷雨时，樵青扫竹煮，一碗一篇诗。>
<麦垄摇新叶，梅塘泛落花，前村天欲雨，云里见人家。>
<生为木卯人，死作幽独鬼，泉门长夜开，衾帏待君至。>
<操技颇称良，全身苦不早，堪嗟魏老瞒，今亦同枯槁。>
<泉流逢石缺，脉散成宝网，水作璎珞看，山是如来想。>
<石何有于云，云乃生于石，拂石讯云踪，苔深无处觅。>
<秀色春前发，浓阴雨后看，持杯贺花相，先失得休官。>
<促膝有仙凡，烂柯无小大，谁知桃源人，不在秦晋外。>
<白云在空山，还望山中客，聊持一片心，惆怅千峰隔。>
<得鱼频换米，不知米价增，但言鱼日贱，官税又来徵。>
<君似洞庭湖，风波常倏忽，贱妾学君山，随流终不没。>
<湖平轻点雨，山远静连云，望望迷烟合，水天何处分。>
<□受职于天，李冰周处然，何曾现灵怪，专一管丰年。>
<琳宫逼太虚，石树团清影，怅望白云仙，日沉九芝岭。>
<一衲长挂身，寒暑了不涉，肯学沈湘人，秋江缉秋叶。>
<侬造五两舟，般般与人别，楠樯荣桂舷，纨帆翠桐楫。>
<不忧身即死，惟恐死无知，倘得从父母，宁非我所期。>
<蓬形如广字，石骨间沙砾，泉脉似融冰，飘空偶一滴。>
<何逊重泉别，范云清泪多，他年淮隐处，肠断八公歌。>
<分湖新卜筑，适与此词同，如今不是画，真在水村中。>
<惊风翻河汉，鹑首丽泥涂，吾衰将焉托，愁绝付摧枯。>
<波涛送客帆，松竹围僧舍，野趣望中来，西湖当减价。>
<终南有捷径，涧恧而林羞，其人岂其山，宁勿相累不。>
<岂择托根处，苑墙绿易齐，芳菲人共见，走马暗长堤。>
<山色杳冥中，烟霞最深处，因听风外钟，知有闲僧住。>
<寂历人初定，逍遥物已齐，夜凉天似水，月在小桥西。>
<春浅复春深，半风还半雨，我欲向梅花，梅花深不语。>
<啸壑有于菟，吹波作奇字，川上雪髯翁，文章政相似。>
<来日流莺至，去日落花深，青春自来去，莺花伤客心。>
<木老地平静，直北万家城，小立兴怀处，凭高眼更明。>
<东风开绣帘，且向花梢立，主人忘旧交，雕梁不须入。>
<地僻人踪少，溪深树影多，遥看泊舟处，斜日晒渔蓑。>
<城南休骋望，秋色未分明，云作穹庐气，风为觱篥声。>
<秋蔼薄云樯，汐光连浦树，迟迟海月生，独惬烟波趣。>
<丘中恣遐眺，篱落散炊烟，细雨鸿花发，山山红欲燃。>
<帷幄谈兵地，风烟陇树秋，不因羌管月，谁道近凉州。>
<窈窈松林暮，萧萧桂树秋，清江三百里，一发见归舟。>
<丹青留日月，辇道积莓苔，王气千秋尽，犹传玉帛来。>
<一年春好处，东望是皇州，柳色梅花外，数声羌笛浮。>
<匕首腰间鸣，萧萧北风起，平生壮士心，可以照寒水。>
<涧松如老友，岁晚可同襟，独立风尘表，悠悠千古心。>
<栖非梧不憩，渴以醴为浆，回首笑鸱辈，方争腐鼠忙。>
<何物傍春柳，交交东复西，班姬正愁思，莫向汉宫啼。>
<著雨林花暗，敲风槛竹幽，翠屏疏得梦，红叶忽惊秋。>
<茫茫八极内，何莫非斯人，苟非富道义，何异彼黔民。>
<泊舟桃花口，不见桃花树，惟有捕鱼人，日暮放歌去。>
<独上天孙顶，黄冠拂晓空，仙人元不夜，长在日轮中。>
<湖船诗十联，半入烟霞气，我语惭不工，居然别泾渭。>
<晴时十二三，雨时十七八，山鸟何预人，连声泥滑滑。>
<省爨时推济，牵牛或助耕，再须三五稔，早晚义庄成。>
<人日无人至，归来自掩关，相看只明月，伴我小庭闲。>
<莫愁愁不至，排闷闷还来，谁会登临意，东风莫见猜。>
<玉虹横吾腰，金貂直吾首，宁知千载名，不如一杯酒。>
<江上有归舟，传兄在石头，知安虽暂喜，念远更成愁。>
<黄叶因风下，甘从洛浦隈，白云何所为，还出帝乡来。>
<澎湃神水争，萧条淮泗横，如何安若命，且莫问庄生。>
<江上翁开门，开门向衰草，只知愁子孙，不觉生涯老。>
<山关启翠微，霜钟自晨夕，花里一僧来，泠泠振金策。>
<竹静尘不染，坞深人不到，欲海不可航，聊须从吾好。>
<匹马踏残阳，乾坤亦渺茫，海潮东去尽，行子但愁肠。>
<一夜春雨过，千崖飞瀑多，青楼散珠箔，碧障列银河。>
<云际孤峰远，峰头觉宇开，欲穷云外赏，乘兴拨云来。>
<七山如北斗，城锁几重重，斗口在何处，正当华盖峰。>
<一杯宜病士，四体委胡床，暂得遗形处，陶然在醉乡。>
<江左名父子，风流适兹还，而宗有胜韵，觉在正始间。>
<渭南宫草绿，上殿带香归，识得邯郸美，丛台旧舞衣。>
<溪水拍浮满，野花红白多，老夫被牵率，信步出鸡窠。>
<混沌七窍凿，可恨倏与忽，人生寒暑间，万古长出没。>
<静如颜心斋，动若禹行水，迷邦谢阳子，谋国付樗里。>
<江动新林浦，天垂大石峰，四围山万点，云海濯夫容。>
<碧芦自愁绝，黄芦正枯折，宵征雁影孤，堕此桥下月。>
<身是假皇帝，国由内太师，伪朝旧宫殿，历历有遗基。>
<古树春风入，阳和力太迟，莫言生意尽，更引万年枝。>
<物外元无我，闲中别有天，临流时抱膝，此意向谁言。>
<夜夜坐瑶坛，朝朝吸沆瀣，有时礼列真，湿却霞绡佩。>
<馆娃宫前洞，西施旧来往，自载扁舟后，岁岁春萝长。>
<啧啧鹊噪屋，愔愔蛛网门，我来九顿首，生气凛如存。>
<我轩寻丈馀，中有天地广，灵台湛虚明，夜气接高爽。>
<花发前溪路，春生旧草荄，将心逐流水，无处不潆洄。>
<鹊衔高树蝉，危胁缫车响，露腹不曾肥，杀之嗟已往。>
<宝典推重五，欢声沸六宫，等闲调玉瑟，聊助舜琴风。>
<近耽鸿渐癖，不羡步兵厨，借问独醒者，何如孤鹤臞。>
<客舍已萧寂，况逢龙忌辰，何烦申火禁，自有不黔人。>
<高林叶亦落，何况于蒿莱，怪尔岭头菊，迎霜尚未开。>
<青山见孤塔，绿树空茆亭，画师不解意，欠我六尺藤。>
<绿杯新酒香，红雨春林晚，莫嗔燕蹴去，又被莺衔返。>
<过雨作秋清，归云放月明，入帘摇竹影，塞耳落洪声。>
<几载为闲吏，何曾可代农，君前多袒裼，柳下不须恭。>
<鸣珂迎帝子，伐木礼嘉宾，莫作人间会，山花几度春。>
<一雪林屋净，二雪皋隰新，三雪为瑞应，伊耆氏作春。>
<露满华林园，绛实临窗里，佳人把玩时，房房爱多子。>
<绿阴最深处，楼阁出林杪，江阔野桥间，目断行人少。>
<华屋春将尽，纱窗日易昏，不知多少恨，相见与君言。>
<有一八十翁，臂枯复耳鸣，乘春只独往，山水何泠泠。>
<宝画光腾处，乔林更碧峦，权衡主人福，压尽世间官。>
<冬冬珰珰珰，烂醉如泥了，睡至谷谷呱，东窗梅影晓。>
<长葛古郑地，桑柘连四野，学舍何寂寥，清灯耿寒夜。>
<沈碑含秀润，隆画出神奇，道人那得此，老子乃耽之。>
<西方一卷书，此中自玄觉，春在维摩室，天花半空落。>
<稻陂方渴雨，蚕箔却忧寒，更有难知处，朱门惜牡丹。>
<向晚登高楼，帘闲楼上头，白烟凝野水，望断使人愁。>
<西登童子寺，东望晋阳城，金川千点渌，汾水一条清。>
<兀兀山巅石，隐然狮子眠，多罗一问后，寒暑又千年。>
<积水重湖满，新蒲绿叶齐，荷花香十里，宛似若耶溪。>
<溪上好鹅宾，相呼雪一群，柳根春水煖，来泛杏花云。>
<雨过苍苔石，云生野岸泉，幽怀春冉冉，稚子秀娟娟。>
<夙昔逢欢时，想见何草草，女萝附槿花，如何得终老。>
<剪剪陂云碎，凌冬翠转深，土膏微启润，龙爪见黄金。>
<西风山欲瘦，败叶不辞柯，幽草无人识，其如岁晚何。>
<隔崦千叶桃，清芬袭人鼻，更许墙头醪，不妨便成醉。>
<江南季春天，莼叶细如弦，池边草作径，湖上叶如船。>
<雪洗林花颊，金挼陇麦髯，捲帘双眼远，隔树一峰尖。>
<老树千年意，枯槎一点春，相逢惊别久，伫立重凝神。>
<连日深山雪，春寒扑岩坞，石室不关门，风枝滴残雨。>
<剪落珊瑚枝，秋光净于洗，醉眠玛瑙坡，看舞青鸾尾。>
<天地蘧□庐，何人不是客，浮云本无心，游子念将夕。>
<晴色添诗况，山名认上音，无劳乡国梦，日咏古人心。>
<清晓写诗成，飞英点玉觥，为传梅信好，闻早入调羹。>
<浅蓬深隐竹，竹影随日侧，睡醒日午来，觅影不可得。>
<我道本大同，从人自分别，举首问太虚，太虚亦何说。>
<瑳兮容旷世，冰腻郁妖红，姑射非无偶，能言谅不同。>
<器识谁能及，功名自有期，一朝闻正论，亲切在彤墀。>
<清晖流玉宇，繁阴覆金井，露警鹤鸣馀，先生酒初醒。>
<双华笔端语，读之乱心绪，何如待高秋，相约祝融去。>
<坡垄端何似，波涛起复低，醉眠桂花雪，不觉月华西。>
<斗转月未落，舟行夜已深，有村知不远，风便数声砧。>
<西园一游瞩，正及上春时，荧荧花变色，漠漠水生姿。>
<上有丹锡花，秋河碎星斗，磨研清且厉，玉瑟鸣风帚。>
<横槊真名将，燃萁亦忍人，大君时有命，雅意俗还淳。>
<口虚而内实，欲入闭之门，空洞绝伎俩，是为百益原。>
<若欲正提纲，直须大地荒，欲来冲雪刃，不免露锋铓。>
<年年黄金缕，照影曲尘漪，谁为南浦赠，纫佩扈江蓠。>
<巨材千稔资，特立僵挺挺，东风吹不回，雪崖冰壑冷。>
<绝顶仙人井，碧泉皆雨香，神龟人不见，每夜有丹光。>
<谁将紫芝苗，种此槎上土，便学商山翁，风餐谢肥羜。>
<失守文皇业，来听望帝声，向令曲江在，吾岂有兹行。>
<古树何年种，归禽来一双，茅斋读易罢，摇影入闲窗。>
<精舍生吾兴，披图不自堪，回辔上船去，长留忆蠡南。>
<儿貌酷类父，母知儿不知，可堪引镜照，正复益儿悲。>
<清风去无尘，白云来无心，一笑玉溪上，落花流水深。>
<稍拟崆峒侣，玄衣惜未深，闲林风露夕，梅月送清音。>
<幽兰发深谷，采采不盈把，援琴聊自娱，何用知音者。>
<夜来殊不病，那得似维摩，玄度谈名理，支公奈尔何。>
<万卷芸香里，萧斋绝点尘，须知调鼎客，原是断齑人。>
<掖庭春夜燕，小队去红妆，敕赐金莲烛，雕阑照海棠。>
<君从蓟北回，遗我轩辕镜，但照心异同，不照容衰盛。>
<翳桑一饿者，念念母之存，赖有赵宣子，能为别具飧。>
<晓挂船窗看，苍茫暝色分，前山知有雨，流出满江云。>
<此君有高节，不与草木同，萧萧三两竿，自足来清风。>
<宝盖高高挂，其中事若何，谁师言下旨，一句不消多。>
<独将支遁去，欲往戴颙家，晴野人临水，春山树发花。>
<三起复三眠，吹花涨雨烟，浮萍增采色，轻压绿池莲。>
<古琴调古调，今人谁爱闻，独往山中去，因声寄白云。>
<晨暮响寒泉，飞轮驶风转，士饱气益振，轻与先零战。>
<弱植不自持，芳根为谁好，虽微九秋干，丹心中自保。>
<竹影和诗瘦，梅花入梦香，可怜今夜月，不肯下西厢。>
<空空未必空，有事本无事，差失毫厘间，作用迥不似。>
<何处适馀兴，寻师谈道经，隔桥云满屋，钟磬晚泠泠。>
<竹意吾为谁，山曰子非我，未知回孰贤，自赞午也可。>
<心兮本空虚，节为斜阳曲，勿谓枝叶低，还堪凤凰宿。>
<系马大道傍，独对高城坐，东风吹门开，门外乘轩过。>
<偶因势贵贱，乃见朋得丧，岁寒山阴雪，独有戴可访。>
<楚客对吴山，归心常自苦，守土切须防，半夜俱飞去。>
<牛峰悬殿阁，对削献花岩，感慨千年杏，摩挲十丈杉。>
<何以架我衣，麻绳撑两柱，谅有解脱心，与子同一处。>
<瞑目思千古，飘然一烘尘，山川宛如旧，多少未来人。>
<一水随人意，蔬畦复芋沟，风波河洛近，莫放出山流。>
<寄语襄阳儿，莫唱铜鞮曲，春风吹泼醅，汉水年年绿。>
<岁宜乡里守，杯共弟兄衔，明日人相问，行年五十三。>
<扫石坐危颠，高天下双鹤，欲问冯郎碑，东峰夕阳落。>
<饥餐秋菊英，采采不盈把，日落四山昏，独坐衡门下。>
<朱门长不闭，亲友恣相过，年今将半百，不乐复如何。>
<达石情忘倦，移山志必通，朝朝勤甓运，井井策新功。>
<宝鸡辞旧役，仙凤历遗墟，去此近城阙，青山明月初。>
<一镜寒光定，微风吹不波，更除荷芰影，放取月明多。>
<川静晴郊回，山明宿雾收，空庭来返照，惆怅一登楼。>
<策杖游何处，暮投双井村，萧萧花竹里，茅屋半开门。>
<风来无市声，景物占深净，鸥狎堂上翁，时来点天镜。>
<何人弄长笛，散此柯亭秋，令我发奇思，风吹月波浮。>
<访师师不遇，礼佛佛无言，依旧将烦恼，黄昏入宅门。>
<江流愁太溢，更遣雨添波，气逐阴阳变，天公奈尔何。>
<细看花是雨，将见麦宜秋，度腊无三白，梁园谁与游。>
<鸭绿波摇舰，鹅黄柳覆堤，飞花如白雪，流出武陵溪。>
<芙蓉照碧波，湛湛弄清影，何如舟中人，笑对菱花镜。>
<倾盖那忘念，虚舟可共移，山河归指点，同诵昔年诗。>
<古木封苔润，丛篁被雨滋，空山无与伴，相结岁寒期。>
<瓯骆犹归粤，河山尚隔秦，谁令南海尉，终作汉藩臣。>
<真是果安在，况今非故吾，个中惟醉好，莫忘黄公垆。>
<老病常贪睡，萧萧厌雨声，翩然两乌鹊，为我报新晴。>
<向晚意不歇，残阳澹欲无，渔榔隔浦断，樵响入云孤。>
<无酒不成别，无诗别不成，别君诗一首，马上酒三行。>
<仕也邦为瑞，归与世作程，大云门下士，不愧富公名。>
<碧汉淹灵驾，神仙渡鹊桥，如何江上客，空对可怜宵。>
<倚杼织冰纨，殷勤作团扇，为君惜朱颜，相期日相见。>
<一见嵩山老，吾生恨太迟，问君年几许，曾出上皇时。>
<仙家好帘箔，垂玉更铺银，风来时一捲，应见献环人。>
<郁郁带春阴，依依绕故林，何人化南裔，草木有仁心。>
<前身寒山子，后身黄鲁直，颇遭俗人恼，思欲入石壁。>
<九子芙蓉畔，传灯彼一时，谁无男女相，试问末山尼。>
<落落新榆宅，深深细柳村，出门逢鸟雀，归院见鸡豚。>
<飞云憩松梢，倚松觅诗句，沉吟不成章，白云亦飞去。>
<平野宽无际，层云拨不开，晓容收雨后，凉意送秋来。>
<荷叶裁为裳，芙蓉裹作粮，追陪吟弄席，一坐到羲皇。>
<有浪即山高，无风还练静，秋宵谁与期，月华三万顷。>
<有意莲叶间，瞥然下高树，擘破得全鱼，一点翠光去。>
<论坚莫如松，言脆莫如葱，坚脆卒同尽，无尽无如翁。>
<贫贱少亲交，许由故弃瓢，许由千古少，蒙袂且相招。>
<云来万山动，云去天一色，长啸两三声，天高秋月白。>
<偏怕腥膻物，仍嫌土作槽，鼠穿成大秽，更忌草中毛。>
<北戍边城下，南游瘴海头，不知天地内，何处可逃愁。>
<杨坟一竿竹，空外影千寻，六月飞冰雪，埋心直到今。>
<雨麦浑漫垄，风梅已退妆，高鸿望燕塞，飞疾不成行。>
<并骑出都门，扬鞭一相语，杨柳遍春山，应从何处去。>
<秦坑秦即孤，鲁戏鲁寻削，伊谁蹈前轨，可谓束高阁。>
<斲石引溪水，杯行自劝人，试听林下鸟，啼血不留春。>
<飞泉所舂撞，悬崖偶成窾，信似太山溜，吾欲铭其坎。>
<云边风路小，雨外日光微，最惜横江石，无人作钓矶。>
<魏雎变张禄，越蠡改陶朱，谁料文山氏，姓刘名是洙。>
<飞泉如玉帘，直下数千尺，新月横帘钩，遥遥挂空碧。>
<虚斋留御榻，小径近层崖，再拜观奎画，浑疑侍玉阶。>
<翔凤历四海，故巢何处安，蓬莱苍石外，风雨长琅玕。>
<瀛登唐治日，奎聚宋兴年，子午复南北，一声啼杜鹃。>
<不为伤离别，其如渐老何，秖应从此去，转觉白须多。>
<长空开积雨，清夜流明月，看尽上楼人，油然就西没。>
<峰顶已崔嵬，因高更筑台，夜分僧定起，咫尺见云雷。>
<三间参佐廨，昔也处先公，矮屋儿无叹，翁生矮屋中。>
<客望海中日，窗开物外山，天形垂欲尽，飞鸟不知还。>
<古佛俨庄严，云光覆香火，门前戈戟声，恍惚驮经马。>
<紫绿终朝染，因何不识非，莆田竹木贵，背负十柴归。>
<可致清川广，难量利物功，涓流此山下，谁识去无穷。>
<茫茫黄出寒，漠漠白铺汀，鸟去风平篆，潮回日射星。>
<几载途中月，窥愁酒半酣，送人杨柳色，今日是江南。>
<生卧冰雪中，死埋冰雪下，藉此省见闻，天地为长夜。>
<清阴护燕几，中有忘言客，人来问不应，笑指庭前柏。>
<上陟千人坐，低窥百尺松，碧池藏宝剑，寒涧宿潜龙。>
<杂英纷已积，含芳独暮春，还如故园树，忽忆故园人。>
<彼美四老翁，言为太子死，野鸡乘此飞，杀声四边起。>
<河亭收酒器，语尽各西东，回首不相见，行车秋雨中。>
<一阵春风起，依然故旧情，墙根霜下草，吾与汝更生。>
<晓雨泉争向，春山莺乱啼，流云两三片，移过石桥西。>
<不为太平出，胡为名醴泉，兵戈方满眼，聊以慰凶年。>
<细雨夜来收，高斋爽气浮，朝凉疑过夏，远客易惊秋。>
<黛色如回日，烟光尽带霞，不知挥洒意，沉醉彩毫花。>
<酿忆青田核，觞宜碧藕筒，直须千日醉，莫放一杯空。>
<倚棹虹桥下，凉风吹葛巾，家山看渐近，鱼鸟自相亲。>
<石苔应可践，丛枝幸易攀，青溪归路直，乘月夜歌还。>
<凉阴生墨池，叶叶秋可数，朝来禅梦醒，一片湘江雨。>
<身是珠儿女，穿钗不穿珠，将珠求媚蝶，一一系罗襦。>
<缥缈顺风舟，玲珑倚岸楼，思归与望远，两意各悠悠。>
<贞观铜牙弩，开元锦兽张，花门小前好，此物弃沙场。>
<长生玄牝门，目击而道存，班班实可考，老涧生云根。>
<巨灵掌上月，玉女盆中泉，柱史息车看，孤云心浩然。>
<春水远浮天，悠悠一钓船，樵青且沽酒，丝上鲤鱼鲜。>
<珠实虽先熟，琼莩纵早开，流莺犹故在，争得讳含来。>
<姓字从头数，篇章爱好抄，唐朝人物盛，一一许神交。>
<鸡犬三家夕，桑麻一叶春，安知天地外，别有古今人。>
<南风苏病骨，出送奉朝行，世德前程在，吹墟上帝京。>
<极浦晴云澹，空林夕照低，菜花飞蛱蝶，春在石桥西。>
<客儿谢家子，明师梦相待，斯人骨亦朽，斯亭尚千载。>
<衰谢当何忏，惟应悔壮图，磬声花外远，人影塔前孤。>
<试按扶风部，应先数大城，神依灌坛令，民颂束先生。>
<暂谪人间去，群仙莫浪猜，尘缘吾未断，不是薄蓬莱。>
<安邑南门外，谁家板筑高，奉诚园里地，墙缺见蓬蒿。>
<秦尊君卑臣，汉敬贤如宾，解衣南郑将，前席洛阳人。>
<服劳曾是孝，那更委诸人，建已老白首，中裙涤必亲。>
<仙子矞云衣，采得金花草，服食身欲飞，朱颜不能老。>
<竟日本无言，红芳簇锦园，渔郎无迹到，不是武陵源。>
<架书多散乱，信手偶拈开，匹似前生读，茫然记不来。>
<形与佛祖等，道致人天护，戒净福人天，心空同佛祖。>
<歇汗风饶痒，为疮急燥多，肺风多揩擦，疥癞即相和。>
<独立对秋阴，冥冥望河渚，只见沙上烟，不见烟中雨。>
<玄裳与缟衣，何处来仙客，夜半九皋声，霜天孤月白。>
<鸟犍藉草眠，牧者在何处，我欲借之骑，直入青山去。>
<今日临长亭，明朝折杨柳，落叶有相逢，行人未回首。>
<望郎犹见树，日落浦烟迷，还知郎宿处，乌在树头啼。>
<美人采松花，纷纷落黄雪，花落松枝轻，当风更摇曳。>
<天子冈头路，风云北斗高，穿林回雉扇，度岭耀龙袍。>
<道成元未是，再至却须成，但看西行日，归来一饷荣。>
<数十眠莎净，多缘化舄飞，白翁云水性，却恋钓鱼矶。>
<一柱障中流，洪涛渺难越，已见回百川，何论倒三峡。>
<萝月转松色，水流无停川，胸怀忆耆旧，佳句倩谁传。>
<浩荡气明絜，慷慨念废兴，何能一念息，空令众愁增。>
<老龙倦雷霆，奔山化为石，惟有鼻不枯，尚留云雨迹。>
<尽日不见鱼，风高网罟冷，蹋船归未归，江波荡人影。>
<绿叶影重重，秋来逐转蓬，自无依树力，莫谩怨西风。>
<狂风吹古月，肠断白杨声，寒雪梅中尽，空歌怀友生。>
<翠阁连层岩，岖嵚疑九坂，振履飞云生，地奇心自远。>
<谁家女儿子，持镜照娇羞，今朝可怜色，扶病对梳头。>
<可怜铁鹦武，常鸣五更前，愁人抱瞑卧，声声到耳边。>
<萧散弓惊雁，分飞剑化龙，悠悠天地内，不死会相逢。>
<绿鬓久垂雪，壮心今已灰，翩然归旧隐，端似再生来。>
<十里矗巉岩，移来指顾间，相逢曾识面，元不隔重关。>
<华州回道士，来到岳阳城，别我游何处，秋空一剑横。>
<落日下西苑，深宫风雨多，定嫌苍藓滑，玉辇不曾过。>
<直把春偿酒，都将命乞花，祗知闲信马，不觉误随车。>
<拂槛逍遥絮，浮空自在丝，幽香来远近，山侧有酴醾。>
<船头鸣急浪，山脚信长风，薄暮冲潭去，照江渔火红。>
<国香零落久，幽谷忽成丛，移向齐纨上，期君臭味同。>
<脍肉纷银缕，兰芽蔟紫茸，太官遵旧俗，岁岁与今同。>
<闲随白云游，静对白云语，只恐出山来，白云竟无主。>
<青天骑大鹏，汗漫游八极，笑杀牧羊儿，空山弄拳石。>
<松箐一何深，细路萦百折，行人歇松阴，羸马餐松叶。>
<落叶乱纷纷，林间起送君，还愁独宿夜，孤客最先闻。>
<双蛾画不成，十五背娘行，独自摇兰桨，横塘月未生。>
<日日思北山，而今北山去，寄语白莲庵，迎我青松路。>
<渌净堂前竹，秋期赴白云，不知缘底事，一日可无君。>
<淮水日南逝，吾行正北舟，欲将双眼泪，寄向淮中流。>
<明月照芳池，倒景浴层嶂，文鱼不畏人，竞出沧波上。>
<丹井光长在，空堂貌亦存，邻僧深夜磬，时复与招魂。>
<右军洗砚池，池水犹未黑，借问何以然，为有鱼吞墨。>
<有女年方长，其如家食贫，鬻为豪右妾，不得嫁比邻。>
<平生空四海，红紫委如尘，梅处生新敬，宁非具限人。>
<峡仄蜂腰断，溪回燕尾分，行人思涧壑，身世若浮云。>
<不到长安久，帝乡风月闲，面馀山水色，知是夜郎还。>
<弱筱絓轻丝，尽日寒溪侧，获少近知无，溪鱼皆尔识。>
<翛翛江上林，白日暗风雨，下有万玉虬，三冬卧寒土。>
<清明烟景和，游女踏花多，自有花前酿，无须村外沽。>
<古道夕阳平，衔西送客程，客程无止息，明月复东迎。>
<叹息东坡老，聪明误一生，不须多识字，捷径自横行。>
<凿开千里地，通得一隅天，叠嶂连三峡，重门扼两川。>
<晚雨过江城，西斋秋气清，梦回孤枕上，无处不虫声。>
<江南孟夏天，慈竹笋如编，蜃气为楼阁，蛙声作管弦。>
<直节立人懦，清标爽吾惛，岂不益友哉，人中田承君。>
<南来驱六丁，垂鼻忘战斗，身韬一片云，寂寞闲宇宙。>
<祗园数峰碧，不易布地金，谁续菱溪记，为公传此心。>
<清香无物敌，粉叶自成围，白玉珑璁髻，珍珠缨络衣。>
<湘水风日满，楚山朝夕空，连峰虽已见，犹念长云中。>
<石湿云不起，石晴云亦逗，对石闲观云，苍翠落衫袖。>
<春雨住犹滴，夕阳寒欲沈，相逢不相语，惆怅远游心。>
<故山元有主，新宠讵难忘，犹恐孙郎妒，相邀弄夕阳。>
<万石列寒滩，什什复伍伍，轻舟疾无影，帆正日卓午。>
<辛勤学种花，种花先去草，有草花不生，莫以草为好。>
<寒食无多日，梨花又一春，鹿门山下路，真有姓庞人。>
<溪头一朝雨，水长三尺馀，若教更终日，俯槛拾游鱼。>
<晼晚幽人佩，江南水石间，红尘没马耳，此意政相关。>
<久雨农家厌，新晴野望同，楼台多暮色，并映海云红。>
<平生老兄弟，岁晚共婆娑，苏氏推同叔，程家说二哥。>
<野外如膏雨，天边披絮云，眼前春事急，公是耦耕人。>
<积雨晦沧溟，归期燕不灵，何能陪社饭，应为厌侯鲭。>
<玉阶看桂影，月色傍秋多，不赐金茎露，渴心将奈何。>
<架上多异书，屋角临流水，芦荻风萧萧，秋声淡如此。>
<鸿飞在天末，弓缴不可施，官池稻粱梦，鸭近鸳鸯卑。>
<此君久不见，岁晚伴华颠，直节要到底，勿论方与圆。>
<霏微初洒润，霡霂自知时，上林千万树，树树有新枝。>
<殿阁南薰细，宫壶昼漏迟，皇恩隆宰辅，赐扇御书诗。>
<谗构溷宸听，清忠振典刑，胡为昧几见，落魄几阳亭。>
<昔过柳溪上，每寻兰墅春，芳馨扬素彩，梦想故交人。>
<扫地眼尘净，焚香心境清，案头时一炷，邪虑不应生。>
<清池浴皓羽，乱此罨画影，苹末来清风，葛巾自慵整。>
<无情未发前，可欲已发后，借问静趣时，此趣更谁受。>
<香荷疑散麝，风铎似调琴，不觉清凉晚，归人满柳阴。>
<曲士多在今，节士多从古，此君岂易得，仅可一二数。>
<花蒂虽云弱，凝冰冻不飞，春风最相惜，吹上美人衣。>
<我访桃源人，桃源在何处，世上无桃源，何必移家去。>
<疋马出梅溪，雪飞大如掌，何处扣舷人，杳杳春江上。>
<鱼游因饵得，鸟困坐黐黏，顾我今如此，空怀石井盐。>
<澹寂自天姿，逢人借颜色，一笑比河清，希仁太孤特。>
<畴绿溪边雨，畦黄谷口云，自能安𤱶亩，世事不须闻。>
<仙卉发璚英，娟娟不染尘，月明江上望，疑是弄珠人。>
<东面望水端，茫茫见穷发，把杯向青天，吸此波上月。>
<熊白来山北，猪红削剑南，春盘得青韭，腊酒寄黄柑。>
<金节荡天风，琼卮对海月，会当骖白螭，飞向蓬莱阙。>
<盘曲山前路，流年向此消，兴亡须一吊，范叟卧山腰。>
<粲烂九张机，交加五杂组，蜂蝶胜于人，东来又西去。>
<风水雨俱逆，舟行何太稽，安心出三峡，破胆上双溪。>
<秀色分齐鲁，高峰表岱宗，秦碑如尚在，欲破白云封。>
<翟公有故园，客散罢歌舞，不知翟公先，此地曾榛莽。>
<绿杨陶令宅，芳草谢家池，开径应须我，酬君未有诗。>
<故国三千里，深宫二十年，一声何满子，双泪落君前。>
<雨滴珠玑碎，苔生紫翠重，故关何日到，且看小三峰。>
<吴酿木兰春，红鲈白锦鳞，玉盘聊下箸，初识紫丝莼。>
<月黑雁飞高，单于夜遁逃，欲将轻骑逐，大雪满弓刀。>
<山中亦何有，烟云扶层梯，叠石抚空罅，洞水涵清漪。>
<泽国鱼龙气，征途冰雪文，悲歌过燕赵，一吊望诸君。>
<昔日赵师雄，月明林下卧，美人寒不来，花落空朵朵。>
<本无食肉相，每饭甘藜羹，侯鲭岂不佳，怯怯疑生兵。>
<醉帽不轻飞，秋菊有佳色，自惭群座中，主人犹未识。>
<醉帽迎风落，春衣日径斜，花梢密藏路，隐约见山家。>
<我今携谢妓，长啸绝人群，欲报东山客，开关扫白云。>
<十亩烟波阔，平开一画图，已添无数景，唤作小西湖。>
<紫府归期断，芳洲别思迢，黄金作人世，只被岁寒消。>
<深院无尘杂，朱门昼不开，阶前嫌客过，只恐破苍苔。>
<双眉初出茧，两鬓正藏鸦，自有王昌在，何劳近宋家。>
<江险多逢石，山高少见天，徭人寺湾里，昨日又钩船。>
<画师端为谁，钓者亦安在，我不识若人，相望大千内。>
<一心贯群伦，乃是吾祖事，耳孙不绳武，愧子两大字。>
<春水没湖堤，舟平与草齐，荷花都解语，莫向若耶溪。>
<地脉回沧海，源头泻碧山，滔滔长此水，谁解洗尘颜。>
<半壁倚嶙峋，下俯幽潭色，潭色与壁阴，渟洄不可极。>
<雁足书良是，鸾胶事已非，如何子卿内，不待藁砧归。>
<树杪过流星，轻霜落半庭，疏花与孤客，相对一青灯。>
<双星天目来，九月云林宿，禅房秋兴多，题诗遍青竹。>
<四始诗之至，源流治世音，后来无郑卫，蛙蚓谩呻吟。>
<桃花与流水，一往隔千春，畏向外人道，如何重问津。>
<每怜红艳落，幸倚碧泉幽，萍梗非前识，相要何处流。>
<把月行杉径，将风上竹轩，倒持敲磬罢，还指佛书言。>
<采芝夏黄公，卖药韩伯休，吾友子郭子，高趣可与侔。>
<寄语涉川女，安知往问津，水神不妒汝，偏妒冶容人。>
<不见泉来穴，沙平落细声，夜高寒月漾，银汉太分明。>
<渴斟东涧泉，饥煮西山石，醒时策短筇，醉后横长笛。>
<骑马不如昔，寻僧怯上船，山中农务息，怀抱白云眠。>
<矫矫不可羁，一节足千古，桃李闹漫山，岁寒谁汝数。>
<法护非不佳，僧弥难为兄，长安啖名地，语语兰芬生。>
<月色满空庭，夜静绝人语，忽闻发幽香，花树知何许。>
<乱后居城府，青山每见留，晚来新雨过，秀色满墙头。>
<瞿昙昔教我，林下一宵行，何事春江上，依依作俗情。>
<柞树何人种，成林不乱行，汉家全盛日，宫殿对长杨。>
<曾闻一夕语，可胜十年书，同舟数月程，其得当何如。>
<七里香风远，山矾满路开，野生人所贱，移动却难栽。>
<北上京华去，名成几日归，春风折杨柳，离思两依依。>
<彩缕新缠臂，灵符稳插钗，承平多旧事，闲教小宫娃。>
<洞庭无风时，上下皆明月，微波不敢兴，甚静蛟蜃穴。>
<山雨遥侵夜，过春尚作寒，却怜灯火寂，反与病相安。>
<孤屿何亭亭，苍松郁相对，池中蛟龙起，天际风雨会。>
<温温地炉红，皎皎纸窗白，忽闻啄木声，疑是敲门客。>
<南极星飞彩，东溟月渐西，青藜扶去晚，伴影度云溪。>
<白云不出户，为我含精华，所恐风吹去，离离成海霞。>
<冉冉泰山竹，孤生只自怜，君非松与柏，那得女萝缠。>
<机难下鸥鸟，察至见渊鱼，何日抽回去，商人愿出涂。>
<隔巷遥停幰，非复为来迟，只言更尚浅，未是渡河时。>
<驰辉入朱明，汤风庭中满，欢情如敲冰，易消复易断。>
<横槊英声远，闻箫逸兴长，至今风月夜，鹤梦绕黄冈。>
<单于出何所，燕支山上猎，当日此山名，谁知便呼妾。>
<日脚收新雨，禅房早得秋，重来应更好，谁与共清幽。>
<客从幽州来，幽州乐何许，胡姬作两鬟，尽是江南女。>
<不到山中久，山寒景益奇，冻泉零雪谷，坠叶弄风丝。>
<青山草庐下，萧散绝纤尘，曳杖彼谁子，知皆尘俗人。>
<欲折红梅朵，看来不忍攀，周回寻四处，恰得一枝繁。>
<春到四经旬，元来未见春，柳条将软碧，争献上番新。>
<散步小桥东，云山四望通，扁舟何处泊，帆卷一溪风。>
<蹇卫不肯前，千山尽成缟，唯余数株柏，不与山同老。>
<出岭望奇踪，遥知刹在峰，月阶秋皎洁，花砌夜玲珑。>
<三人出眢井，一身登槛车，朱门漫临水，不可见鲈鱼。>
<尔从天上来，天上寒更多，年年见飞下，欲上苦如何。>
<睡起散幽躅，荒冈春日西，野云飞不起，寒压竹枝低。>
<楼倚霜树外，镜天无一毫，南山与秋色，气势两相高。>
<暮程投野镇，逆旅恋乡人，怕有金陵客，逢舟借问津。>
<佳色朝来变，微红似带霜，但令开满径，何必值重阳。>
<控弦风鸣镝，长楸古城下，白头报主心，金埒且驰马。>
<夹岸凝清素，交枝漾浅沦，味调方荐实，腊近又先春。>
<山路少人行，凭谁一问津，迷途应已远，返复枉伤神。>
<江上青裙妇，移舟夜月中，唤郎双打桨，好趁正南风。>
<养斗形如木，迎春质似泥，信如风雨在，何惮迹卑栖。>
<烟客以铁耕，霞起赤城日，泰山老父来，共种中林木。>
<法相并无双，恒乖未曾各，沈浮随不随，摇漾泊无泊。>
<五夜钟欲残，群星堕如雨，化为濑中石，欲飞不得去。>
<老梢虑航危，隆栋忧厦颠，危欠维楫尔，颠将覆压焉。>
<泉急喧溪碓，山深怯瘦驴，翟汤如肯隐，来此卜幽居。>
<名公遗我酒，洗盏自开尝，何以酬佳贶，商歌示不忘。>
<长松荫远山，虚亭倚危石，何来客杖藜，曳破秋云碧。>
<野性思归久，笼樊今始开，虽知主恩厚，何日肯重来。>
<小雨洗红叶，青山舒白云，秋风有奇处，我友得平分。>
<一雨水三尺，江奔石不移，悠悠㶉𫛶意，添得病夫诗。>
<镂出容刀饰，亲逢巧笑难，日中骚客佩，争奈即阑干。>
<全活啮鞍吏，平章秤象船，丕乎真有幸，舒也竟无年。>
<寒镫照疏竹，栖禽时复惊，默坐空斋夜，寂寞道心生。>
<黄昏鸟飞绝，夜半猿啼切，纸帐寒不眠，开门见猛雪。>
<酒对红炉暖，香凝绣被温，老天有私意，寒不到朱门。>
<相送临溪水，先春独见梅，非关风气早，似得为君开。>
<种桑不撩寒，莳粟长苦饥，饥寒从古有，但使愿无违。>
<醉翁去已久，废寺泉流圃，朝来春雨深，照见山鸡舞。>
<逐处随青草，生来不识愁，旱田乾欲死，拍手也须讴。>
<几州陵变谷，经月雨为霖，世事今如此，西风动客心。>
<繁绿阴全合，衰红展渐难，风光一抬举，犹得暂时看。>
<世宝珠玉粟，天光日月灯，个中无一字，权说有三乘。>
<白粲十万艘，日夜随东流，常平贯虽朽，还作苏民不。>
<醉红如堕珥，奈此恼人香，政尔无言笑，未应吴国亡。>
<寒香侵客梦，爱此玉兰枝，兰香描不得，客心醒自知。>
<食藜殊列鼎，负米异重茵，不待今朝养，伤哉昔日贫。>
<春芳已摇落，一枝开庭阴，迟暮不自惜，东风讵知心。>
<寂寞荗陵客，知交都不闻，相如久消渴，可是为文君。>
<境静山光合，门临钓石斜，老翁抱瓮出，清晓来灌花。>
<采莲惊游鱼，叶动花零乱，棹入花中央，萍开鱼不见。>
<不惯人间别，多应忘别时，逢山又逢水，只畏却来迟。>
<养尔逢多难，常忧学已迟，辟疆为上相，何必待从师。>
<亦好新亭小，登临意绪长，清流依槛曲，明月逐檐方。>
<倚棹岳坟庵，碑本见遗墨，万古擎天功，高峰峙南北。>
<秋雨山僧病，经旬我不来，夜来来老圃，报我桂花开。>
<皇仁覃八荒，虞网解三面，小鸟深山中，独宿不惊眄。>
<淮平舟未进，远绪怅依依，勿谓王孙怨，先如春草归。>
<梦回如有失，肠乱不堪知，阿子汝闻不，灯前百叹辞。>
<萧萧竹径鸣，卷幔如有情，木落寒山里，千林共一声。>
<富贵年皆长，风尘旧转稀，白头方见绝，遥为一沾衣。>
<乱亡由佞舌，览古每嗟吁，拟刻奸谀像，申明两观诛。>
<曾眠宝带桥，醉弄太湖月，今日坐长虹，清寒彻毛发。>
<雨后声犹涩，风前羽未调，上林春色好，逐伴学迁乔。>
<沤生大海中，生灭海沤共，是名窣堵波，为有缝无缝。>
<宿雁犹惊渚，昏鸦已著林，野平云散乱，江动月浮沈。>
<去燕忽若失，断蝉凄复连，不唯观物化，且以感流年。>
<姑射下天坛，天空鬓影寒，雪深归路迥，独自跨青鸾。>
<近陂牛湩白，远浦鸭头青，一棹悠然去，东风吹酒醒。>
<借问蓬莱水，谁逢清浅年，伤心云梦泽，岁岁作桑田。>
<心光本无碍，悭贪空盖缠，一切但仍旧，自然常现前。>
<空翠明远林，夕阳澹红树，茅屋傍深溪，渔舟日来去。>
<舟人苦炎热，宿此乔木湾，清月未及上，黑云如颓山。>
<梧桐覆金井，一叶下西风，不忍听鸿雁，秋声万壑中。>
<香自梅花始，春从子夜回，坐深烟影下，心与蕊争开。>
<梅花一太极，老我一梅花，点笔无言坐，寒溪月满槎。>
<孤竹清风迥，尼坛化雨淋，群英公乐育，何必羡华簪。>
<洞然启八荒，茫茫混天地，真虚不是空，万物深以备。>
<高轩近北城，幽径折三四，中有长琅玕，知人岁寒志。>
<双蝶忽飞来，扑之意偏好，绣扇著春堤，恐污宜男草。>
<西北是吾庐，浮云乍舒卷，不见倚门人，空见缀衣线。>
<外湖歌折柳，里湖歌采莲，闻声不相及，意绪风中传。>
<昔在嵩高日，仙人不可招，独行南涧底，采得虎须苗。>
<昔时君好饮，卮酒不停持，今日坟前土，徒然酹一卮。>
<四序有佳趣，今古盖共兹，桥边独微吟，回首忘所之。>
<野驿人稀到，空庭草自生，霜清殊未觉，雨细更含晴。>
<忽忽还重九，匆匆又岁华，不妨将白发，剩与插黄花。>
<无谄志自伸，寡慕心乃宽，有酒复有书，适矣能不欢。>
<走马春郊早，探花问冻醪，花醒人欲醉，笑杀五陵豪。>
<清河水原清，湛湛见沙石，镇日倚篷看，游鱼尾还赤。>
<人知琴无弦，无琴无人知，独立天地间，知音复是谁。>
<络纬催寒女，悲吟入穗帏，秋风啼不断，相伴下鸣机。>
<时事历多艰，愁心千万结，把袂对斜阳，相看不忍别。>
<中宵汉兵满，四面楚歌哀，大王多意气，为妾一徘徊。>
<水清鱼乐游，群来复群往，何事隐居人，把竿临其上。>
<短短山中树，山人手自栽，只今高过屋，犹未出山来。>
<小洞隐遥岑，松萝翠复阴，游人曾到不，方信白云深。>
<南北各万里，有云心更闲，洛浦少高树，长安无旧山。>
<葺盖非陶埴，年深自碧差，如何乱心曲，不忍诵秦诗。>
<斜阳穿树林，野屋临溪水，春尽不开门，花落空山里。>
<且无遽典衣，素书堪下酒，旋𣃁金铃黄，栽轩媚重九。>
<花发一朝喜，花落一夕愁，不如不种花，不喜亦不忧。>
<峰迥石路转，足可娱瞻听，其中如有屋，便是醉翁亭。>
<行藏新白发，岁月旧青袍，又向江门去，秋风薜荔高。>
<列岫供秋色，遥风散水文，明当思旧隐，归棹一川云。>
<鸟雀下深巷，空园门自开，刚欲灌花去，恰逢山雨来。>
<新泉浚留都，济济濯缨侣，语默本同心，岂以岐出处。>
<书中见桃叶，相忆如不死，今过桃叶渡，但见一条水。>
<战兢防失足，顷刻莫驰心，勿谓人谁见，当知帝汝临。>
<玉露三秋早，反河七夕初，不应须卧疾，为曝腹中书。>
<悲哉执手泣，论著谨毋忘，岂识迁它日，能䌷石室藏。>
<蜀国子规鸟，入林啼且飞，我今还故里，莫道不如归。>
<花房小如许，铜剪黄金涂，中有万斛香，与君细细输。>
<边头传吉语，井络报平安，今岁端辰别，慈颜一笑欢。>
<笼宽毛不损，境熟意能驯，自得寒江乐，何忧采捕人。>
<渐觉江天远，难逢故国书，可能无往事，空食鼎中鱼。>
<无眠动归心，寒灯坐将灭，长恐浮云生，夺我西窗月。>
<梵刹盘空曲，烟霞锦绣纹，山灵傥招隐，径入万重云。>
<治世非一手，乱世非一足，南渡主多冤，群工俱食肉。>
<不与鸿雁翔，难为凤凰侣，只逐双鸳鸯，沙头宿寒雨。>
<泊舟板桥口，月出溪水绿，何处采菱归，遥闻榜歌曲。>
<托根虽异所，飘叶早相依，因风若有便，更共入云飞。>
<青山万古色，几人曾赏心，萧萧木叶下，我坐复沉吟。>
<反照入闾巷，忧来与谁语，古道无人行，秋风动禾黍。>
<熙阳含景丽，积雨散层阴，因忆开云日，悠然思古今。>
<东风日夜发，桃李不禁吹，检点浓华事，辛夷落较迟。>
<离人如猕猴，争聚山谷里，木叶不充衣，秋风夜中起。>
<出门逢行人，经纬真如织，织成幅员长，皆是名利力。>
<野蒿长如人，菉葹亦不离，我欲搆一区，为延张仲蔚。>
<紫霞欺素影，红玉带青烟，风雪濛濛夜，金丹化鹤年。>
<尚想东屯诗，十九落岩壑，雨夜闻笙簧，春风化兰若。>
<岭海坐清静，府公金玉姿，幕府省文书，简编可委蛇。>
<日晏出西掖，鸣珂每独回，感怀如有作，应寄塞鸿来。>
<扫径偶停帚，幽怀凝伫间，暮樵迷向背，馀响答空山。>
<雨过江山丽，春深笋蕨肥，扶藜苍藓破，移榻乱云飞。>
<水浅鱼争跃，花深鸟竞啼，春光看欲尽，判却醉如泥。>
<发源由太古，东逝几朝昏，欲识无穷意，当看石上痕。>
<高台映水末，极望有层轩，览物惟长啸，逢人未始言。>
<月池池上路，谁种碧琅玕，自有虚心在，青青到岁寒。>
<短短麦苗远，泠泠沟水清，北山晴雨里，一树李花明。>
<云生疏林晚，花落空山春，裴佪林下路，惆怅山中人。>
<返必展墓入，去当哭墓行，谁知颜氏子，事死乃如生。>
<筑堤环碧沼，种花仍满堤，幽人日往来，非关桃李蹊。>
<墨上署臣字，必曾经进来，一年磨一寸，须作墨中魁。>
<故交君独在，又欲与君离，我有新秋泪，非关宋玉悲。>
<夜夜歌阳春，青皇失其柄，君携瑶草归，蘼芜孰敢兢。>
<日暮临高台，心在归鸟边，明月出沧海，白云流青天。>
<古者吾夫子，曾称三让名，后来秦失鹿，刘项死相争。>
<岁暮偶出郭，斜阳带远村，雪松含腊意，沙水动春痕。>
<七首投铜柱，金椎中副车，吾谋适不遂，天意复何如。>
<绿珠酒半酣，吹笛对明月，金谷楼正高，万骑已如雪。>
<一片寒微骨，翻成面面心，自从遭点污，抛掷到如今。>
<西窗萱草丛，昔是何人种，移向北堂前，诸孙时绕弄。>
<朝看白云去，暮骑黄犊归，山穷桥断处，鹭鸶那得知。>
<春日深宫静，闲观女史箴，倦来俄起立，蝴蝶下庭心。>
<来从底处所，黄露满衣湿，缘憨翻得怜，亭亭倚风立。>
<一溪乔木阴，六月火云冷，门外有行人，寒泉思汲井。>
<日长沙岸立，看云只念家，如何永州梦，偏爱在长沙。>
<日暮有好怀，闲闲来田闲，篱边见黄菊，相对不知还。>
<有池大如斗，瀰瀰北山下，朝拾五色羽，凤凰浴初罢。>
<不挍真颜子，忘情岂老庄，休休方寸地，云路几汪洋。>
<人在莺花里，春归杖屦中，风迎何处鹤，宿我洞门松。>
<入谷听幽泉，依稀隔云注，欲观泉出时，须向云深处。>
<移舟烟水上，吹笛藕花前，衣薄露如雨，杯空月在天。>
<人与室俱化，阴森松竹寒，时时见孤鹤，疑此守神丹。>
<家住东城下，时登东城上，东城几古今，一望一惆怅。>
<阴森生昼寒，仰不睹天日，时从绿云中，窥见一星出。>
<红衣寒未脱，绿盖晴犹卷，楚女棹歌回，遥遥秋江晚。>
<大师捐世去，空馀法力在，远寄无碍香，心随到南海。>
<万古关山曲，仍传笛里风，中宵报烽火，残魄倚张弓。>
<叶深烟气暖，粳软骨毛香，巢许垂清节，临流不尔忘。>
<九译使车通，君王悦战锋，争残四夷国，只在一枝筇。>
<附骨侵于膝，走骤多饶失，火烙意还粗，药消为第一。>
<芳洁纫兰佩，离披咏桂丛，谢家春草梦，无日不诗筒。>
<桑柘隐斜日，独登湖上冈，谁人携小棹，载酒出菰蒋。>
<陆郎作宾客，怀橘欲何为，遗母当然事，袁公乃尔奇。>
<地重因名果，如分沆瀣浆，伤心吴越战，未敢尽情尝。>
<年年阳气复，是尔北归期，王孙春草绿，尔归归不归。>
<度水红蜻蜓，傍人飞款款，但知随船轻，不知船去远。>
<夜半朔风遒，滩声急去舟，推篷云月里，髣髴看衢州。>
<君父如天地，虽逃安所之，可怜共世子，死不恨骊姬。>
<华岳仙人掌，擎天日月高，乳山丛杂处，浑不露纤毫。>
<亭亭一华盖，仙踪长万古，万古一六经，六经一尼父。>
<受命太极前，立身晚秋后，一朝扬清香，名动天下口。>
<又送夫君别，芙容花可怜，水深难折赠，留伴老夫眠。>
<岁晚空山候，孤灯坐夜深，一声天外雁，惊断故园心。>
<金茎岂受尘，三秀已通神，不竞铜池瑞，逢兰肯卜邻。>
<离家经岁月，几度数归期，无柰清秋夜，迢迢更漏迟。>
<端居息众喧，静坐澹百虑，坐久不知夕，斜阳在高树。>
<孤亭寄华顶，去天仅容尺，时有牧羊儿，招邀煮白石。>
<薰风滞南艇，何处忆吾庐，欲唤北风起，无人为带书。>
<林罅天尤碧，风馀月更明，人间无事日，得向此中行。>
<我观龙象相，千手各有执，愿化青林株，手手垂宝实。>
<锦囊蕴珠玑，长养南风力，当年东老家，曾代中书笔。>
<圣主精禋格，明廷对月深，元良赞宸极，盛德享天心。>
<耕春烟一垄，钓月水千寻，未荒三径菊，不负此生心。>
<屼然双剑耸，秀色入湖赊，不用高如许，浮云漫欲遮。>
<湖海平生志，山林老病身，何由出商徼，同尔望西秦。>
<节腹羞浮食，徐行畏疾颠，仙须有癯相，贵亦出长年。>
<撚耳意阳阳，林泉白昼长，市朝声自远，聪听又何妨。>
<轮奂绝钜丽，像设尤卓诡，瓣香大雄前，恍然忆稚齿。>
<老杜诗犹在，重华事已无，千秋陵谷变，尘起鹊山湖。>
<香灯伴残梦，楚国在天涯，月落子规歇，满庭山杏花。>
<飞泉成五级，一级一龙湫，削出万仞秀，讵让蓬莱丘。>
<昨夜梁园里，弟寒兄不知，庭前看玉树，肠断忆连枝。>
<绿水客星濑，薰风婺女溪，来寻处士隐，归向斗中栖。>
<寂寞三径下，亭亭带晨霜，行人爱嘉色，君子怀清香。>
<人事有动静，山林无浅深，心虚耳长寂，应不怨鸣禽。>
<燕客善弹筝，悲歌旧有名，近来离别易，不畏断肠声。>
<冥冥近岭翠，浏浏长廊风，他年竹林社，记取山王同。>
<红绿分佳果，丹青让好辞，遥怜霜落叶，岸帻坐题诗。>
<海上风露寒，羽毛半零落，短日修疏翎，去去翔寥廓。>
<万灯明不夜，鼓吹匝鳌山，一雨妒城郭，人回尽赧颜。>
<突兀隘空虚，他山总不如，君看道傍石，尽是补天馀。>
<只靠诗娱老，安知病著身，不能系白日，且可买青春。>
<短日行梅岭，天门郁嵯峨，江西万里船，归期无柰何。>
<已负中秋约，休愆九日期，东篱把菊坐，共赋南山诗。>
<吾门非北海，安得客满坐，有亭名率饮，邻里日相过。>
<宛转破千嶂，平畴起绿烟，自然知兰若，不过鸟飞边。>
<欲览会稽城，试上龙山顶，越王不复来，万家春树冷。>
<一钓连六鳌，千秋无一遇，何如溪上游，钓取天边趣。>
<静闻斗牛奔，闲数群蚁过，秋风拂庭槐，枕书欲酣卧。>
<光摇星彩乱，声散雹珠圆，不为将军拜，玄机极后先。>
<凿空为此名，忽已落众口，聊结一间茅，承当作厓叟。>
<不是逋仙兴，江村晚得诗，身随孤鹤远，心付老梅知。>
<扁舟湘浦外，茅屋辋川西，冉冉春将尽，沧洲杜若齐。>
<水落沙嘴出，木凋山色寒，小舟渔父醉，烟雨卧江干。>
<山舍千年树，江亭万里云，回潮迎伍相，骤雨送湘君。>
<枫老颜方少，山晴气反昏，旧贫今更甚，已冷幸犹暄。>
<云过山疑动，风来树欲颠，长江波浩浩，应有未归船。>
<自从移疾后，谁谓主恩疏，每及山林士，天颜满荐书。>
<香是美人心，因风寄竹林，定知云卧者，为我弄清琴。>
<开元天宝间，衮衮见诸公，不闻张与许，名在台省中。>
<一种冰肌好，应为蟾兔怜，寿阳宫里女，敢比广寒仙。>
<家临洞庭口，门对君山色，微风卷钓纶，万顷湘潭碧。>
<乐静岂无病，好闲终有心，争如自得者，与世善浮沈。>
<盈盈绿水际，泛泛白鹅群，借问乘舟客，何如王右军。>
<酒劝杯杯覆，棋看局局新，黄金空传世，白发肯饶人。>
<平生烛之武，况已雪髯翁，誉我犹时用，君言恐未公。>
<随月出山去，寻云相伴归，春晨花上露，芳气著人衣。>
<剪烛夜何长，隔窗鸡戒晓，千古圣贤心，书囊谈未了。>
<仰面看屋梁，著书阅千古，谁为扬子云，作计徒自苦。>
<诗篇能暗诵，汝亦少陵儿，文选尤家学，精通及少时。>
<势急潮相叠，秋来水益骄，渔舟无旦暮，只是弄江潮。>
<铁马奔入海，泥蛇飞上天，蓬莱三岛路，元不在西边。>
<分从幽显隔，岂谓有佳期，宁辞重重别，所叹去何之。>
<十年今一见，话旧却成悲，共醉新丰酒，天涯又别离。>
<品殊名亦殊，此君随藻鉴，盘洲有木竹，收拾无一欠。>
<野旷乾坤大，身闲日月迟，有生均自得，造物本无私。>
<危坐看枰棋，天寒白发稀，如何忘世者，独自角危机。>
<怪石谁雕斲，苍萝翠木斜，幽岩画屏倚，却忆柳州夸。>
<姬泣贼由子，子辞必罪姬，为忧君不乐，宁死莫君知。>
<旭日上东峰，山人睡正浓，洞门无锁钥，长是白云封。>
<行憩苍石上，坐爱青松阴，白云在天际，相对总无心。>
<何事赏巴曲，何事唱阳春，既成立语式，更得听言人。>
<晚风度疏松，琳琅动仙阙，回波滚明沙，错认地上月。>
<休恃黄金喙，间关巧弄声，幽篁巳垂实，老凤欲来鸣。>
<花好长患稀，花多信佳否，未有四十枝，枝枝大如斗。>
<觞流无定处，客醉醒还酌，毋令仲御歌，空使人惊愕。>
<野人悬磬室，那得粟千罂，且共搴芳实，无须惜落英。>
<江水春春碧，江门昼昼开，荒村过客少，独自扫苍苔。>
<青山围古邑，流水带荒村，马首愁云合，山头日欲昏。>
<投宿南山中，惊魂带馀怖，忽闻鼙鼓声，夜壑松风度。>
<茶香邻酒国，知味各称仙，何日携茶具，云山共我泉。>
<乾坤并万象，地狱及天堂，物物皆真见，头头用不伤。>
<经旬不出户，忘却城南道，江亭细雨过，一夜生春草。>
<𥓂砢露虚空，真山也不如，造物非无意，偏钟腐朽馀。>
<心绪恰相当，谁能护短长，一床无两好，半丑亦何妨。>
<空斋种白杨，悲风时谡谡，人生不得意，千岁复何益。>
<大头圆结抱，脑搭浅无多，丝路根根透，光明亮不摩。>
<济川须用楫，罔水戒行舟，四海风波路，安眠是胜游。>
<皋月乘天数，慈闱奉母仪，灵芝三万岁，乐府有新词。>
<晚山相对碧，残照网秋风，秋色如烟缈，风林一望中。>
<饷田分野饭，社酒倒山樽，茅舍无人守，春风自闭门。>
<飞尽楚南云，盈盈绿堪染，闲来枕流卧，一幅湘妃簟。>
<二男并一女，随我上梯云，烈士甘焚死，丹心照紫雯。>
<君从石城来，曾过清溪否，我家傍清溪，门前数株柳。>
<老树含春容，寒泉动幽响，念彼山中人，风露恣清赏。>
<面非他舍面，心是自家心，何处关天事，辛苦漫追寻。>
<明月照梦中，荒荒万里白，惊起揽衣裳，犹疑是乡国。>
<𪾢皖梦中迷，流莺碧树西，起来红日照，已度别枝啼。>
<山园晴眺望，风花日暮稀，迟此花间饮，犹得送春归。>
<爱此清风好，秋来谨笥藏，谁知持赠意，元不计炎凉。>
<夜静云生室，春深水到门，松高多绣顶，兰古自悬根。>
<幽芳泣露质，好鸟饮春声，尽向东风里，悲欢各有情。>
<风尘满天下，此地独清明，神州何处是，有泪落新亭。>
<游从二年中，离阔三百日，政自迹如疏，不妨心故密。>
<平林标大道，曾是野王居，往事将谁语，凄凉六代馀。>
<沈沈万壑静，杳杳千山白，何处孤舟人，凌寒荡空碧。>
<眼识诸缘相，行持妙法存，明开邪见性，不见有无根。>
<一鹤复一琴，翛然成太古，朝来岳麓僧，寄我潇湘谱。>
<客来堪自见，酒尽且须酤，不是南山色，贫家一事无。>
<素是独往客，花时情更真，三杯酬云月，一曲太平春。>
<山月娟娟静，山烟漠漠轻，茅檐无一事，独听夜江声。>
<牛额并衔祸，非常害长多，古人如是说，此事不须歌。>
<山空万籁沈，论语对青灯，君本无心侣，吾真有发僧。>
<台上望城下，迢遥知几寻，湖光隐隐见，多碍柳烟深。>
<外物羁絷人，无退亦无遂，愧彼自由身，朝发夕予至。>
<蝮蛇暮偃蹇，猛虎凭其威，真宰意茫茫，六合人烟稀。>
<沙头白鹭鸶，飞向青山阁，日暮行人稀，还向沙头落。>
<濯足复濯足，还以洗我心，浩歌沧浪吟，千古有馀音。>
<书中道何似，诗有林霏寄，怪其句律工，定自工夫至。>
<旧山诸隐沦，身在苦无身，莫锁白云路，白云多误人。>
<石有千年藓，崖悬百尺藤，祗疑云尚合，忽见日初升。>
<谁能铺白簟，永日卧朱桥，树影栏边转，波光版底摇。>
<石梁平砥似，池水明镜如，晚凉散步稳，凭栏此观鱼。>
<十载恩难报，重泉哭不闻，年年春草色，肠断一孤坟。>
<淙淙乳泉落，涧道石林幽，寻声穷其源，杖履多三休。>
<西曹衔命出，何日下都门，蚤见江南雨，应申孝妇冤。>
<烟净江天迥，冥鸿自不群，飞回一片雪，叫入万重云。>
<畸岖寻古隧，衰草隐寒原，欲读将军事，丰碑祗半存。>
<萧萧落日风，淅淅清秋雨，满目岁寒情，相看不能语。>
<雨荡炎天气，风生乔木阴，清凉一枕睡，胜得万黄金。>
<林阜玉参差，寒乌千万斯，直疑飞绕处，错认月明枝。>
<鹢鹢何为至，于陵转馈予，出哇吾不敢，笑付老庖厨。>
<兔边分玉树，龙底耀铜仪，会当同鼓吹，不复问官私。>
<自从君别后，常守旧时心，洛阳来路远，还用几黄金。>
<烂熳不须怜，摇落尤佳致，身卧积藓中，受事天富贵。>
<郎戍潇关去，别离何太久，塞雁秋来多，见郎寄书否。>
<似玉来投狱，抛家去就枷，可怜两片木，夹却一枝花。>
<秋人易不眠，中夜起长叹，不若能鸣鸡，犹知天欲旦。>
<霜凋采菰米，为饭何香脆，更得鲈鱼羹，可以娱荒岁。>
<洞里蕃厘观，江头十万家，春来歌玉树，不必问琼花。>
<妾家住横塘，绿水映垂杨，五月南风起，荷花似藕香。>
<霜月五更残，如何去又还，误簪钗凤小，落在枕屏间。>
<午位符炎德，真人感赤精，诞弥佳节近，四海祝长生。>
<尘埃暗宫锦，耒耜安田庐，陈力知不能，不止独何欤。>
<已无名利心，犹有烟霞疾，汲彼千尺清，洗此方寸癖。>
<树带千岩色，人乘九夏风，岂无招隐意，谁与献诸公。>
<莲有君子德，爱多知者鲜，净植起香风，污泥任浅深。>
<四明号狂客，紫宫遇谪仙，解龟得酒后，骑马似乘船。>
<王子浮邱侣，罗浮宇内山，凤笙来往处，笙响落人间。>
<扶筇上瑶台，一笑领清绝，如何夜来风，独下前村雪。>
<阴叶翠瑶湿，薄英红粉香，绝怜秋苑下，复尔见春光。>
<网罗岂孤避，志命愿双沈，唯应合欢被，为刺白头吟。>
<此君亦可人，真姿傲霜雪，比德匪玩物，相看敦晚节。>
<珠母当秋孕，精华得月全，明珠无大小，都在口唇边。>
<汪子江湖客，因人观国光，明朝烟艇去，相忆齐云长。>
<鸣琴罢瑶席，鹤梦清宵警，凉月下前除，照见梧桐影。>
<孤云起木末，翠岫插天半，一窗明暗中，乃有此遐观。>
<暗归草堂静，半入花园去，有时载酒来，不与清风遇。>
<玉兔夜夜明，金乌朝朝彻，吾身有神光，大千韬日月。>
<卦之凶者五，否剥未济三，如姤与归妹，深防女败男。>
<一岁十匹衣，一日两杯饭，真乐苟不存，衣食为心患。>
<仙媛昔餐霞，依止此山曲，不见承鸾踪，空馀春草绿。>
<弱质偏姚冶，清歌意独新，未须闻别调，梁上已飞尘。>
<曹肉终堪鄙，冯鱼那可歌，三场吃不尽，一饱又如何。>
<花阑莺亦懒，不语似含情，何言百啭舌，唯馀一两声。>
<新开竹下扉，地僻往来稀，邻曲东西巷，牛羊晚自归。>
<士有不遇时，放浪遗世情，彼哉七君子，亦未泊其情。>
<空床坐凄清，佳人渺何许，不省是他乡，依依梦中语。>
<岭高无所见，泉冽不堪尝，独有埋云树，六月行人凉。>
<春草细还生，春雏养渐成，茸茸毛色起，应解自呼名。>
<驿路柳新发，春风人远行，别怀拈未出，山阁语流莺。>
<爱身如白玉，为学趁青春，须识潜鱼跃，还思屈蠖伸。>
<岁寒雪月交，夜永龙蛇动，莫将铁笛吹，惊破孤山梦。>
<渡水西岸去，小洞仅容膝，仰视天上云，片片洞口出。>
<临渊似平陆，徐行若安土，推此以扶颠，屹然中流柱。>
<东坞梅初动，香来托意深，明知在篱外，行到却难寻。>
<静似桃源里，清称松子家，自然幽意惬，何必拟丹砂。>
<昨接左溪书，已成岩穴志，著笠举锄头，学干山中事。>
<两字虽差远，花繁好作名，假饶千万偈，难状尔多情。>
<寒云何黯淡，老树更婆娑，寂寞山村外，柴门掩薜萝。>
<马上琵琶语，凄凉不忍听，自知缘薄命，谁复恨丹青。>
<种瓜绮陌田，瓜成欢不把，绿蔓宛宛长，不得系欢马。>
<霁日檐牙落，光风瓦上生，草晴跳蚱蜢，花暖困狸狌。>
<春风度山阁，凭轩望江路，帘动时有香，不见花开处。>
<今年大雨水，家住九河边，不虑贫无食，翻思买钓船。>
<芳树日凋零，为怨秋风薄，唯有山中人，无心任开落。>
<冷冷一涧泉，炯炯千树雪，岁寒铁石心，山中玩芳洁。>
<二十四桥边，当垆谁可怜，妆成窥容坐，不奈数青钱。>
<秋裳堪制芰，午醉亦𫗦糟，孰识乾坤意，往来半反骚。>
<回舟德清县，期以一会面，去去不可留，岁尽多冰霰。>
<商船一入淮，便问淮阴社，买酒新城中，来醉旧城下。>
<江水东流去，浮云终日行，别离经死地，饮啄愧残生。>
<唤侣下寒汀，争宿芦花萼，夜半渔翁过，惊起还飞落。>
<莫作枝头花，宁作冢边草，草色至今青，花开一朝好。>
<红玉谁家女，明艳夺青春，羞人不得语，含笑却成嚬。>
<游人未入门，花影出门前，将军来此住，十里无荒田。>
<曾向钱唐住，闻鹃忆蜀乡，不知今夕梦，到蜀到钱唐。>
<隐映罗衫薄，轻盈玉腕圆，相逢不肯语，微笑画屏前。>
<初说戍渔阳，俄传出定襄，朝朝征马过，春草不曾长。>
<风日清美时，月露澄爽际，能来此徜徉，扫除闻见翳。>
<谷鸟鸣声滑，山云变态新，清渠不没胫，亦有浣纱人。>
<南郭春偏好，留人到夕阳，风吹山鸟语，花落酒杯香。>
<奉敕追三樵，随侯傍道走，回头语李郎，唤取尔朱九。>
<一登君子堂，满目是秋光，桂是月中桂，花非今日香。>
<游戏三昧手，绝代无对棋，胜负俱可喜，是中聊作痴。>
<我尝游惠山，泉味胜牛乳，梦想寒月泉，携茶就泉煮。>
<香起深斋静，横琴夜更幽，千岩风雨冷，一夜鬼神愁。>
<十月气候变，园林霜叶黄，馀粮栖下亩，宿霭罩寒塘。>
<南登杜陵上，北望五陵间，秋水明落日，流光灭远山。>
<云门达法空，玄沙见根蒂，两翁脱生死，一味多爽气。>
<浮云西北征，客心浑不住，到日属秋深，寒生灞陵树。>
<人言风从虎，风岂虎所出，吹万生一虚，石兄故无物。>
<心逐轻波去，身随匹马归，据鞍挥泪尽，回首一依依。>
<生为大宋人，死为大宋鬼，何以洗此污，清溪一泓水。>
<绝漠无芳草，王孙那得归，最怜双眼泪，不识为谁挥。>
<风月暂平分，为霖喜有人，斯堂非浪扁，佐主寿跻民。>
<猾贼挟至尊，天命矜在己，岂知高帝业，煌煌汉中起。>
<绿树坐黄鹂，青秧点白鹭，睡起倚船窗，知是江南路。>
<辟彊东晋日，竹树有名园，年代更多主，池塘复裔孙。>
<鹤下丁生笔，斋头到公石，六月乍清凉，婆娑玉华客。>
<已筑环为堵，仍裁月作床，公来时隐几，身世在羲皇。>
<异石枕江沮，曾闻钓巨鱼，年来波漾月，应是网罗疏。>
<不见凤临国，惟看蝗蔽天，休尽草田麦，留炊茅屋烟。>
<群峰何岌岌，绕屋风篁泣，云来亚地飞，不雨林光湿。>
<令节年光换，和风春令行，野塘初变柳，幽谷未迁莺。>
<碧树吴洲远，青山震泽深，无人踪范蠡，烟水暮沈沈。>
<雨霁山初曙，云轻径半迷，醉醒凭小槛，渔笛过桥西。>
<仁者无怨尤，节士多饥寒，至理无定在，君子随时难。>
<衰鬓朝临镜，将看却自疑，惭君明似月，照我白如丝。>
<偶作潇湘游，置此江中屿，万绿围轩窗，九疑何处是。>
<粪墙师有诫，经笥我无惭，乱世成何事，唯添七不堪。>
<怅望隔江云，春来不见君，歌声与流水，俱在梦中闻。>
<斗种播良田，可收三十石，天予人夺之，耕夫每无食。>
<开落元无准，秾华浪得名，今朝俄绿暗，昨日尚朱荣。>
<月出溪水清，月落溪水黑，茫茫溪上人，笑与月为客。>
<高斋长对酒，下客亦沾鱼，不为江南去，还来郡北居。>
<好在湘江水，今朝又上来，不知从此去，更遣几年回。>
<高歌谁和予，清曲予赓汝，十载旧知音，幽兰芬妙语。>
<西凉知远近，梦里时尝到，度却绣窗前，已是西凉道。>
<开遍千红紫，东皇力最多，朱明笑青卉，无奈百花何。>
<亦有往还者，自懒与相期，独坐柴门里，青山无去时。>
<南讹初应历，五日未生阴，灵药收农录，薰风拂舜琴。>
<家住绿苹州，轩窗瞰碧流，夜来疏雨过，凉思到沙鸥。>
<独树庙门前，鸦巢挂纸钱，欲寻遗像问，尘没已多年。>
<六合并于秦，仙踪从此去，遗亭亦俨然，玉舄知何处。>
<市小山城寂，船稀野渡忙，金暄梅蕊日，玉冷草根霜。>
<千岩荐奇色，使我劳清瞬，其若老僧何，不见亦无尽。>
<庄周悲杀雁，本为不能鸣，宁识山阴误，能鸣亦就烹。>
<园荒蒿藋长，手锄薙其秽，那解蓊蔚区，中有吐芳蕙。>
<水绿红衣净，沙翘白羽幽，尘中骑马客，谁见五湖秋。>
<倦听花卿曲，狂歌侠士行，年华与心事，醉里自分明。>
<缅怀清绝姿，风流似居士，固宜命斯台，俗子视桃李。>
<茅屋闭春芜，兰舟泛烟草，不是灞陵桥，疑逢杜陵老。>
<晚得知心友，芳樽日日开，不辞江路远，依旧抱琴来。>
<细看番绰谱，应悟耳通心，将谓非丝竹，翻能统八音。>
<既罢溪上游，复向篱边坐，夜景良可人，谁能即高卧。>
<今古三更梦，乾坤一撮尘，君看长睡者，元是独醒人。>
<一叶杭天风，万里秋云远，慎勿向三山，蓬莱近清浅。>
<昔闻神女降，凿出灵泉异，一勺何清泠，惠山可同志。>
<青青河畔柳，萧索半无枝，为是轻攀折，非关赠别离。>
<泉脉十字过，石廉千里通，汲来聊煮茗，风味故应同。>
<每爱罗家老，殷勤久不穷，秋风新栗熟，先送满筠笼。>
<非止不得养，如忧父母何，忍能不我念，使我独贤劳。>
<昔人颂诗书，论世犹尚友，生幸同斯时，识面可独不。>
<大士传心要，诸方叩道玄，至今卓锡地，莹彻有遗泉。>
<选佛须有缘，选官须有钱，选石两不取，吾心贵自然。>
<宿霭萦馀冻，松阴挟嫩晴，朝来花万福，莺奏起居声。>
<谩言同一嗜，世尽爱梅人，亦有行歌者，腰镰采作薪。>
<羁栖江梅姿，飞墨鬓如丝，天远鸾留影，筼筜雨后枝。>
<失侣度山觅，投林舍北啼，今将独夜意，偏知对影栖。>
<云深行欲迷，但逐樵夫去，遥闻鸡犬声，人家在何处。>
<三月春无味，杨花惹晓风，莫行流水岸，片片是残红。>
<绿叶兮紫茎，数花香正足，为我语涪翁，山矾水仙俗。>
<君念世上川，嗟予老瘴天，那堪十日内，又长白头年。>
<裤里无供给，裈头尽受降，赐之汤沐罢，投置不毛邦。>
<槁木犹应重，死灰方未然，既逢田甲尿，仍遭酷吏悬。>
<爱菊因投绂，柴桑亦任真，谁知千载后，复有姓陶人。>
<气骤烟云速，风飞山岳摧，神游八极表，何必访天台。>
<艳质无由见，寒衾不可亲，何堪最长夜，俱作独眠人。>
<水泛将晴雾，山行欲雨云，鸥翻随渚见，鸡近隔林闻。>
<娥娥鲍令晖，两载隔庭闱，应有归邪曲，凄然碧玉徽。>
<青鹢苦幽独，隔江相对稀，夜寒芦叶雨，空作一声归。>
<闻道巴山里，春船正好行，都将百年兴，一望九江城。>
<诗草能埋少，盘蔬用祭微，趋庭一父在，索饭五儿归。>
<若为锡尔类，不独善其身，既念化家室，还思遗子孙。>
<贾生料吴楚，竟毙大梁城，一身不自保，痛哭空伤生。>
<寒泉喷雪飞，晴空自风雨，客来濯尘襟，觅得庄生句。>
<雪色上征衣，云沙雁自飞，去家千万里，只解送人归。>
<刚柔君不吐，冷热我须当，铁石还销毁，吾今已久长。>
<事去身如梦，愁来酒见勋，栖迟依江侧，渔牧喜同群。>
<水流无彼此，地势有西东，若识分时异，方知合处同。>
<庭前有高树，叶落馀空枝，儿童夜半起，开户打鸦儿。>
<雷霆走精锐，斧钺下青冥，江城今夜客，惨淡飞云汀。>
<洞府跨仙源，溪流绕山去，莫放桃花红，时人恐知处。>
<结客黄金散，弯弧白羽飞，君才堪自见，宁肯恋轻肥。>
<良人久不至，惟恨锦屏孤，憔悴衣宽日，空房问女巫。>
<一丘还一壑，无客亦无觞，久坐宁违俗，微吟独倚廊。>
<岁月更新旧，川途阅古今，往来车马客，枉用百年心。>
<御米具体微，有罂无储粟，妖艳耿春光，名佳不翅足。>
<小筑瞰清流，人闲境更幽，蒹葭寒带水，蟋蟀静吟秋。>
<俭德闻中外，徽音继葛覃，化行人自劝，何待讲亲蚕。>
<挂锡辞吴峤，支筇入晋关，秋风秋叶里，独向五台山。>
<闻君开华堂，图书富千古，应笑碧衣郎，试吏坐蓝缕。>
<嶙嶙故城垒，荒凉空戍楼，在德不在险，方知王道休。>
<山中夜来雨，春水拍天浮，野航高过屋，系在树梢头。>
<我过袁崧宅，重寻沪渎津，英雄千载下，遗垒大江滨。>
<明珠空照乘，宝剑自凌云，此物能祛毒，因之持赠君。>
<银榜颁恩重，椒觞取醉欢，新年占百福，天语赐平安。>
<天地一驴子，溪山坐晚烟，古谁先有意，画我过前川。>
<青冢锁香魂，罗浮埋玉质，美人薄命多，临风空太息。>
<斗坡能曲折，乱石故峥嵘，篁竹几成蔽，幽兰何处生。>
<食出野田美，酒临远水倾，东流若未尽，应见别离情。>
<四友共文房，蒲君最异常，研磨发文采，好去奉仇香。>
<君久戍远碛，妾愁在空帏，不得如青草，随春上君衣。>
<烽火连天黑，旌旗照地红，秋风破茅屋，愁杀杜陵翁。>
<山翁雪垂素，相逢乃倾盖，同看艳雪舞，尽此威迟态。>
<茂竹永和字，浣花天宝诗，清江入舟楫，忍泪别僧持。>
<岂必花全吐，馨香已绝人，真兰元一朵，不忍摘当春。>
<柱下虽为史，台中未是官，何时闻必也，早晚见任端。>
<真人降紫气，邀我丹田宫，远寄双飞舄，飞飞不碍空。>
<高田如楼梯，平田如棋局，白鹭忽飞来，点破秧针绿。>
<明月生东海，万里飞烟彩，我欲往拾之，清光在兰茝。>
<君情薄如叶，妾貌莹如雪，叶落雪成冰，孤房夜凛冽。>
<暗绿团团树，浮苍浅浅山，不须吟些些，幽韵已班班。>
<以我鼻端气，观此石间风，理固未易辨，妙处要相同。>
<睡足白云窝，行吟青草坡，夕辉流月屐，空翠湿烟蓑。>
<流水花间过，长松石上生，烟霞开古色，风雨送秋声。>
<河冰一夜合，虏骑入灵州，岁岁徵兵去，难防塞草秋。>
<不能开蜀道，庶可耕砚田，纵横三千字，借尔一犁烟。>
<书生禄有籍，造物费亦省，颜回一箪食，不得尽晚景。>
<一气融万象，大哉造化仁，自耕还自凿，熙熙康衢民。>
<儱侗复儱侗，平夷更平夷，伸手不见掌，赵州东院西。>
<去王犹讽谏，怀祖重伤情，谁识有韦孟，人惟说穆生。>
<削树题诗句，画沙知酒筹，他年成故事，萧散更风流。>
<不是求心印，都缘爱绿珠，何须同泰寺，然后始为奴。>
<二十四桥月，醉踏未成半，终夜歌吹喧，谁传广陵散。>
<星斗阑干晓，窗扉昽昒明，金门与茅店，一种是鸡声。>
<奉水微微洒，恭提帚与箕，室堂须净扫，几案亦轻麾。>
<风劲帆方疾，风回棹却迟，较量人世事，不校一毫厘。>
<娟娟初月上，皎皎水中央，几处桡歌起，知公舞袖长。>
<房驷落人间，入石露双碧，月明闻夜嘶，惊落山头石。>
<禾黍满前村，桑麻自成邑，千古桃花源，秦人馀古迹。>
<规自赵日久，成令方能之，救溺由己溺，信惟君子知。>
<熠耀庭中度，蟋蟀傍窗吟，条间垂白露，菊上带黄金。>
<老色日上面，欢悰日去心，今既不如昔，后当不如今。>
<无奈巴南柳，千条傍吹台，更将黄映白，拟作杏花媒。>
<幽人居棹汀，汀户相还往，醉后棹歌回，月照青苹上。>
<几席延飙驭，香灯建宝坛，丹心无可献，碎锦洒云端。>
<寒雪尽垂空，玉色粲万瓦，默默行五牙，郁霭望黄野。>
<至宝岂无源，源深人姓钱，直须朝海去，馀派保千年。>
<石室月已满，青林人未眠，向月步溪水，白云遥在天。>
<世涂足趋竞，野性惟闲散，卧闻风雨声，更觉江湖远。>
<镇日听鸣泉，冷然沁心骨，一望碧空浮，聊可自怡悦。>
<寒梅万树春，十里入香云，梦与缟绡远，参横翠羽闻。>
<邻曲无还往，何由有别情，惟应小窗月，长记读书声。>
<文移急征输，追逮及圭撮，安得语里胥，反手逐旱魃。>
<人言榔梅亭，真果已堪证，无奈老饕何，只爱苏家杏。>
<心重吴山老，天教闲许长，事多因醉遣，心半为山忙。>
<日月金轮动，旃檀碧树秋，塔分鸿雁翅，钟挂凤凰楼。>
<据床坐空庭，悠然动幽趣，烛影隔疏帘，秋声在高树。>
<四度清明节，今年觉更轻，杏花春雨后，喜尔到山城。>
<出载长烟重，归装片月轻，千岩猿鹤友，愁绝棹歌声。>
<天水本自空，圆月况秋映，皛皛起霜色，千里一悬镜。>
<万柳围团殿，飞花引御舟，棹歌双彩女，催过洗妆楼。>
<墨花风雨乱，写出尽䅉兰，似有兰膏滴，香含清露寒。>
<自昔干戈地，城空草自荒，渔樵怀旧事，何敢议兴亡。>
<蛩响依莎草，萤飞透水烟，夜凉谁咏史，空泊运租船。>
<雉入水为蜃，难穷变化神，非荣陇山质，要复化来身。>
<清夜江桥别，归舟失暝烟，那堪三月暮，独对落花前。>
<清鬟何处来，绕座歌声起，摩挲诸少年，灯前作秋喜。>
<洞户花阴浅，天阶日景迟，粽成八九子，缕结就千丝。>
<昂藏九秋鹤，悦怿三春柳，宛似谭景升，化书可成否。>
<千峰夕阳外，空翠摇烟霏，终古无求处，相看一笑归。>
<衣篝丽纨绮，有待乃芬芳，当念真富贵，自薰知见香。>
<众美仍罗列，群英已古今，也知生死分，那得不伤心。>
<西峰含积阴，落日载暝色，照见猎归人，扬声下沙碛。>
<废刹临官渡，香台夜景澄，僧言龙火焰，却是打渔灯。>
<树拥溪边阁，山浮雨后岚，白头归未得，画里望江南。>
<鸟下湘江来，颇自怜香草，羡尔碧兰花，不怨秋风早。>
<杨柳遮大堤，游女往何处，云破棹歌寒，鸳鸯时飞去。>
<寂寞西州路，凄凉渭阳思，敢不酷似舅，苍官实临之。>
<我家湘水滨，年年赋徕服，君家百亩田，晚岁千树绿。>
<今年三十六，吾发白双茎，不耐秋霖滴，愁浓遣未平。>
<闺染趋花色，衫裙尚正红，近娇瓜子茜，贱杀石榴浓。>
<愁煎终为恨，痛剧转成痴，合眼中宵半，梦起哭还疑。>
<回转沙岸近，欹斜林岭重，因君访遗迹，此日见真龙。>
<暗雨落漫漫，山中五月寒，大江浑不觉，溪壑有惊湍。>
<夜半一阳动，万木总皆春，当观向荣意，从此识吾仁。>
<游人恋山水，日晏澹忘归，但爱云烟好，那知仆马饥。>
<疆事须长算，朝家得实能，坐来酬万务，心地自虚凝。>
<十日平原酒，三秋江上船，一经摇落后，明月几回圆。>
<成功收拾芥，旧读馀断编，时思贤圣对，久要故依然。>
<庆州自不恶，藉甚载声华，忠义可无憾，公今有世家。>
<夜寒不得梦，惊起曙光发，始觉未成眠，仰见屋梁月。>
<光风泛州渚，草暖花乱开，归田无别业，此是种花台。>
<未晓南山去，从禽夜不归，凡行多少地，十二所更衣。>
<小艇临江岸，纶竿只漫垂，无鱼亦归去，不到雨来时。>
<潇湘一片云，春深箨龙长，唯有裘与羊，支筇日来往。>
<素面已云妖，更著花钿饰，脸横一寸波，浸破吴王国。>
<嚼实图何略，呼名谱未谐，不争妃子笑，得入尚书怀。>
<索寞东郊远，仙禽尽此藏，梦回明月夜，林杪响圆吭。>
<风轻如笑处，露重似啼时，只向笑啼处，浓香惹满衣。>
<蝇及瓜勿啖，螬食李何妨，苦淡谁知味，甘鲜或腐肠。>
<弹子矶空峙，翻风燕不迷，朝天台已筑，何处着丸泥。>
<高斋夜说鬼，霍然消旅病，不奈谈深时，满目看飞镜。>
<画得荷花朵，傍依海石榴，西施夜浴罢，催火照梳头。>
<落日秋林下，高谈且自由，烟波浩无极，闲却济川舟。>
<碌轴如醉翁，深春卧晴绿，坳径露不乾，下有蚯蚓哭。>
<明月天津岸，孤帆水底明，北来新雁至，仿佛自神京。>
<四山烟雨收，双沼漾晴碧，白鸟忽飞来，点破檐前色。>
<三更月已落，海气杂山岚，鸥起歌冲岸，龙惊火射潭。>
<万古澜溪上，无风浪拍空，路穷桥断处，看子展神通。>
<野性迷尧历，松窗有道经，故人为柱史，为我数阶蓂。>
<如何带长剑，取笑市中儿，水际垂竿好，无鱼且莫悲。>
<莫向池边去，芙蓉花正开，近来憔悴甚，应是被风猜。>
<昨夜瞿塘下，轻舟但信风，晓云吹不散，飞入楚王宫。>
<千峰一寺远，云满跏趺处，无客伴孤禅，悬灯照深树。>
<乘闲访隐君，黄叶路斜分，惊犬知生客，穿篱吠白云。>
<偶出城南去，手折半开花，青春莫相负，全开我到家。>
<倒著接䍠归，马嘶城下路，太守醉不醒，儿童歌日暮。>
<朦胧曙色微，百舌枝头语，钩帘看海棠，一阵催花雨。>
<银海花边过，瑶林镜里明，高楼吹玉笛，半是陇头声。>
<太极吾焉妙，圈来亦偶夸，此翁江阁路，骑雪又梅花。>
<暖入酒晕重，风动鞭梢轻，马嘶不尽处，春郭柳条情。>
<来处缘应异，归时寿已稀，校雠孙继子，无限是春晖。>
<白云埋大壑，阴崖滴夜泉，应居西石室，月照山苍然。>
<不见承明客，愁闻长乐钟，马卿何早世，汉主欲登封。>
<俗意未能免，高情谁与论，惟怜今夜月，依旧照衡门。>
<好道仙人至，尊生逸老年，淮南一万树，樛曲小山前。>
<令弟从官去，难兄好客深，青灯白沙夜，诗律细论心。>
<横枝出丛林，独得回光照，慎勿作长竿，寒鱼不受钓。>
<桔槔日哀鸣，地渴河底见，暴巫夜未归，公衙自高宴。>
<花爱仙人好，相将隐玉壶，不知花主意，肯割数枝无。>
<藤花无次第，万朵一时开，不是周从事，何人唤我来。>
<凉飙起深谷，清影摇空山，醉眠石上人，梦中度百滩。>
<克己贵乎严，存心大而正，改过勿惮吝，任道尤须劲。>
<去日觅钓竿，定能垂钓否，若不暇钓鱼，钓竿当去取。>
<微雨已滑途，行客未堪住，遥问读书斋，正在花深处。>
<道人一片心，云水活泼泼，何处问天机，天机此秋阁。>
<系榜潍亭柳，呼樽且啸歌，罢官应不悔，湖海酒船多。>
<夹立朝群玉，浓妆列万笄，中州不敢顿，抛在瘴云西。>
<日暖人多梦，春来物有情，林花知客恨，开落不分明。>
<远望碧鸡山，金马障其左，乡心不可羁，梦里芙蓉朵。>
<金徽只自秘，玉匣不曾开，梅花难独弄，袖手待郎来。>
<鸣驺入远树，飞盖渡长桥，水阔鹭双起，波明鱼自跳。>
<茅屋浙江东，春深多白菘，披图成一笑，清味野人同。>
<断木才脱粟，湿薪空爆竹，朝餐动及午，柰此雷鸣腹。>
<岸草连荒色，村声乐稔年，晚晴初穫稻，闲却采莲船。>
<何事辽西将，经年未息兵，遥怜荷殳者，月黑夜移营。>
<西瞻山逾缅，东望水正茫，楚人投饵处，吾肯扣鸣桹。>
<度力难堪事，甘心作弃才，欲归归未得，却悔出山来。>
<悠悠王者香，猗猗君子节，上下岁寒期，清湘映明月。>
<雾縠含风细，云绡叠雪香，虽膺天下养，犹服浣衣裳。>
<出门人见郎，勿乱垂髫发，侬自与郎梳，照以阶前月。>
<花外庾楼月，莺边吴宫柳，我欲问废兴，春风独无口。>
<捲帘望月色，月斜知夜永，夜月为谁明，幽怀自耿耿。>
<芙蓉艳金谷，秋色锦机中，霜树不知丑，叶与花争红。>
<江边问舟子，潮落几时回，野店无灯火，还须明月来。>
<十日九风雨，深秋独闭门，积阴须自散，倚杖望朝暾。>
<青鵻且莫来，槟榔犹未熟，莫食槟榔青，宁食槟榔肉。>
<空斋原寂寂，落叶更萧萧，片月闲相照，床头挂一瓢。>
<夜雨江南梦，春风陌上情，东皇如有意，移向玉阶生。>
<风软旌旗定，山空玉节明，如闻重译语，圣德比周成。>
<沼有胡芦状，成非疏凿功，霄澄星月影，彷佛似壶中。>
<洒翰银钩连，翩跹山颠鹤，惨淡斗龙蛇，及兹叹冥漠。>
<霜落大湖浅，渔家悬破罾，此时生计别，小艇卖秋菱。>
<谁测螭龙宅，崚嶒千尺峰，偶时烟雨晓，玉立开芙蓉。>
<秋日更山行，朝朝入画屏，雨看如水墨，晴唤似丹青。>
<晒网白鸥沙，冲烟青箬笠，欸乃一声长，江空楚天碧。>
<六日凌江馆，新晴江水深，居人因暖出，不为听拿音。>
<九苞滋雨露，五采烛轩楹，奉送归丹穴，朝阳幸一鸣。>
<回峰带秋色，苍翠耸晴昊，涧底有寒梅，年年著花早。>
<危危孤峰高，磊落在天地，写作画图看，湿云飞不起。>
<友爱言无间，从教耳属垣，怡愉崇逊让，宽厚福之源。>
<火中寒暑退，造物其犹醵，老身不茧蚕，清夜独警鹤。>
<一种幽素姿，凌寒为谁展，似嫌冰雪清，故作黄金浅。>
<凿石客趺坐，还将石作床，山中当夏日，此处独清凉。>
<老树风烟醉，危桥野水寒，玉流飞作线，牵补断云残。>
<冬老繁华尽，山深雪满林，潇然茅屋下，千古岁寒心。>
<自冠莆阳谱，还栽野客家，所希收令实，未恨少名花。>
<莫恨红裙破，休嫌白屋低，请看京与洛，谁在旧香闺。>
<霜肥螺有柱，月满蟹多黄，一棹将童子，遥遥至海塘。>
<燕子衔香坭，结巢寻旧屋，何事浪游人，经年客海曲。>
<明月圆复缺，春风去不来，泪随花雨落，点点在苍苔。>
<孤石堪垂钓，清流可濯缨，沿回终日兴，偃卧百年情。>
<托根同佳藕，何须妒并妆，生憎子结后，强半是空房。>
<湛碧一泓泉，中涵千古月，不比天上轮，三五有盈缺。>
<疏峰矗苍笋，密林成翠幄，高人在深处，何以寻芳躅。>
<可惜春时节，依前独自游，无端两行泪，长只对花流。>
<仲夏生意繁，延蔓若野葛，结实田亩中，庶慰行者渴。>
<烟水渺无际，芳洲多茂林，犹馀访旧兴，不减济川心。>
<闻香怜袖动，见影喜萍开，若是桃叶渡，待侬舟楫来。>
<横冈春草深，牧牛牛易饱，短笛两三声，归来山月皎。>
<春草绿不尽，遗踪近郭门，孤坟几株柳，啼鸟不依村。>
<自古多如此，君今独奈何，可来白云里，教汝紫芝歌。>
<金昆与玉季，和乐奏埙篪，气象自然别，淳风复古时。>
<几载天涯别，逢君空自悲，知无桑梓念，不敢问归期。>
<松风吹我飞，手搦空中月，笑指蓬莱山，可补银河缺。>
<水墨淋漓处，清风漾轻碧，相遗比琅玕，掩映寒毡色。>
<白云不肯住，袅作出山状，中有朱衣人，可是山中相。>
<长林四周遭，于中可避世，何必学黄公，商山寻地肺。>
<未审初三月，嫦娥怨阿谁，懒开十分镜，祇画一边眉。>
<戎马暗天宇，落日九江流，元恶迷是似，化作黄长虬。>
<江水一百里，南风一日程，飞华多意绪，相逐柁楼行。>
<纸窗明晃晃，云日暗暾暾，半夜寒添被，清晨雪拥门。>
<峰回危径转，垂练忽千寻，不为登山倦，踌躇秋涧阴。>
<明月下大川，孤鸿依浅浦，不见舟中人，但闻舟中语。>
<一春常苦雨，晴意晚方佳，坐看庭前蚁，成行上古槐。>
<胡子青云器，意气激青云，手执万言策，行于万乘君。>
<去岁游春屐，苔痕故可寻，人家随岸远，塔影落湖深。>
<穹枝回凤尾，健笋迸猫头，安得真致此，勿为群鼠羞。>
<骚客多吟咏，无非泥酒杯，君知侬澹泊，岁岁几番来。>
<北极璿杓转，东朝绣户开，吾皇宴长乐，亲捧万年杯。>
<少年多狡狯，老笔渐离披，气韵从何取，心无赞毁时。>
<独立偶怀古，临风还自伤，一声樵唱起，回首暮山苍。>
<不对容山月，于今几度圆，蓟门当此夕，孤赏有谁怜。>
<客里逢初度，艰难老弟兄，一杯称寿酒，多少故乡情。>
<交游聚散中，身世浮沉里，观书悟昨非，把酒知今是。>
<娇马宁馨郎，毡车薄媚娘，萧萧两蓬鬓，愁入少年场。>
<词赋髫年事，腰间三尺寒，铁函无限泪，独许老僧看。>
<袅袅城边柳，青青陌上桑，提笼忘采叶，昨夜梦渔阳。>
<谁怜组练寒，夜雪连营积，有客卧衡茅，淮山梦中白。>
<昨夜采樵去，偶逢三尺枯，山人不到海，不识是珊瑚。>
<却扇情未忍，补衣计当早，骚人爱悲秋，秋色政自好。>
<士卒筹米盐，卫尉羁文法，巷有专诸墓，里无干将匣。>
<江草唤愁生，思君黄鸟鸣，遥心将夜月，同满阖闾城。>
<刻画峰峦势，尸功翰墨馀，锁窗闲昼永，高卧数中书。>
<岁寒无与偶，独抱幽贞长，笔下孤梢瘦，冰花纸上香。>
<自觉劳乡梦，无人见客心，空馀庭草色，日日伴愁襟。>
<疑冢七十二，冢冢浑相似，春风草又青，斜日牛羊里。>
<白日春台上，欢娱莫诉杯，飞花留客醉，啼鸟近人来。>
<奕奕金仙面，排行立晓晴，殷勤夜来雪，少住作珠璎。>
<古塔已千载，白骨为黄金，寒灯耿不灭，照见西来心。>
<蟹眼犹未发，雀舌已芬敷，自炊还自啜，不爱文君垆。>
<头陀戏海蟾，手握庵摩果，大观天地间，一笑吾丧我。>
<举手掬海云，云从袖里入，入船一抖衣，但见数点湿。>
<香炉一峰绝，顶在寺门前，尽是玲珑石，时生旦暮烟。>
<阶下有龙潭，一泓寒且碧，不须抚两掌，流出仙人液。>
<百岁似相期，安知有别离，去时儿在腹，今已长过眉。>
<诸老云台上，人人画一筹，奈何令退士，长抱杞人忧。>
<风梢舞空烟，露叶滴晴月，折取寄情人，感此岁寒节。>
<使回烦寄语，莫杀毛延寿，君王或梦思，留画商岩叟。>
<款塞旋征骑，和戎委庙贤，倾心方倚注，叶力共安边。>
<南国枇杷熟，卑枝结子多，一双拖白练，飞堕绿林阿。>
<青楼临大道，一上一回老，所思终不来，极目伤春草。>
<江雾暗如雨，孤舟横水滨，不是棹歌发，那知中有人。>
<荒城孤绝处，犹指玉钩亭，凉月遍宜上，江南山更青。>
<彩索盘中结，杨梅粽里红，宫闱九重乐，风俗万方同。>
<坡翁爱兹石，铭在莲花盆，吾以种菖蒲，珍重如前闻。>
<云重月难见，风狂雨不成，尺书从寄意，倾泪若为情。>
<劝客芙蓉杯，欲搴芙蓉叶，垂杨碍行舟，演漾回轻楫。>
<月明花满地，君自忆山阴，谁遣因风起，纷纷乱此心。>
<雪晴何所乐，乐趣在杯中，况复君家美，雕盘脍缕红。>
<此水连泾水，双珠血满川，青牛将赤虎，还号太平年。>
<寂寂复寥寥，寒灯挂环堵，犬吠何处村，虫喧今夜雨。>
<韦子凝而密，任生直且狂，可怜元福庆，也学坐凝床。>
<不觉生处高，上有万壑争，潺湲如可即，欲问芦蒋声。>
<沤生复沤灭，水湿元无异，尽日倚栏看，无人知此意。>
<新书许从事，狡穴荡应空，寄语征西将，无矜猎犬功。>
<周郎卧水阁，日从墨卿御，不敢写黄庭，为恐笼鹅去。>
<玉女鸣珂佩，投壶不忆题，刘安无复傲，殿殿叩星扉。>
<闻汝返金山，何不焦山住，焦光虽苦生，郭第能供具。>
<高阁渐凝露，凉叶稍飘闱，忆在南宫直，夜长钟漏稀。>
<山晚馀红照，林昏集众鸦，泥深茭欲笋，水满稻初花。>
<月色澹欲曙，雪华寒未消，玉人在空谷，清绝不可招。>
<良苗未成实，绿色相交加，南风嘘拂之，奔走如惊蛇。>
<萱草秋已死，岁暮有严霜，落日渭阳明，涕泪溅我裳。>
<赠行青竹杖，壶中有馀地，如何一升酒，尽日登楼醉。>
<着藓石逾丑，欺霜树成颓，写此无声诗，摩娑亦不俗。>
<花萎亦不零，叶黄亦不落，天与岁寒姿，霜露从相薄。>
<步出城南门，怅望江南路，前日风雨中，故人从此去。>
<朝亦登此楼，暮亦登此楼，白云千里色，不是故山秋。>
<子半至午半，南方旋北方，往来分逆顺，治乱判阴阳。>
<岂如吾父子，归老故乡身，一听知足诲，欣然从大人。>
<一日不相见，新诗又几篇，急携来共读，午后老僧眠。>
<纵有东山妓，何如一树花，朝朝傅粉面，带醉夕阳斜。>
<地觉秋来瘦，舟宜雨外晴，野桥将浦树，扶得夕阳横。>
<隔岸芦招手，沿溪柳拜人，两庾黄竹路，水啮白沙津。>
<起扫阶前雪，寒犹腊尽时，貂裘还再拥，却负看花期。>
<迢迢清夜舟，晓入河滨县，迟尔犹未来，梨花开欲遍。>
<一冬不曾寒，新年寒始极，多谢涧边梅，报我春消息。>
<爱此幽人居，春风满庭户，指点辛夷花，忘却来时路。>
<千金装桂楫，来往五湖滨，寄谢长安客，空劳车马尘。>
<人心有炎凉，我心无欢悲，箧中重自珍，会有薰风时。>
<曾话黄陵事，今为白日摧，老无儿女累，谁哭到泉台。>
<至人本无梦，何者蕉中鹿，松风满石阑，任意黄梁熟。>
<步屧春风里，有鹤时相从，逍遥溪上人，似是浮丘翁。>
<谢台既寂寞，猿洞亦荒凉，独有前朝树，秋风萝薜香。>
<远山谁放烧，疑是坛边醮，仙人错下山，拍手坛边笑。>
<苏武天山上，田横海岛边，万重关塞断，何日是归年。>
<七树怀郑薰，千尺羡晋峤，弘景招不来，俯仰但长啸。>
<驱牛下前陂，草深牛自乐，圣代无遗贤，不须长叩角。>
<社酒乡人至，无言但一卮，犹胜莫处士，强我坐谈诗。>
<生爱东邻女，蛾眉画不如，近来机杼废，临得右军书。>
<家住冠朝里，官为真定师，梅花当讲席，相对认南枝。>
<哀哉袁健夫，丧舟在何处，残篇马上来，别驾劳仆御。>
<九天飞瑶华，千树洒香雪，空谷寂无人，相看两清绝。>
<祓除啸梁祟，惊走散花魔，切莫驱穷鬼，相从岁月多。>
<孙陈李三人，亡国体相似，虽然少有文，何复语英气。>
<道上秋雨过，道傍秋树红，采樵归树晚，吹笛月明中。>
<敬侯那易学，正自追农圃，平生老瓦盆，安用雕髹许。>
<初谓鹊山近，宁知湖水遥，此行殊访戴，自可缓归桡。>
<秋𪩘翠千叠，晴溪玉一湾，渔舟三两个，来往钓其间。>
<金陵八大家，张损善荷华，不及姚文翼，梅枝十丈斜。>
<姑嫜有妾奉，征战盍郎行，早取封侯去，封侯妾亦荣。>
<春来蝴蝶乱，春去子规啼，安得如前日，和风初扇时。>
<唼喋红蓼根，双螯利于手，横行能几何，终当堕人口。>
<隐迹混樵踪，幽居碧涧东，秋光胜春色，红树白云中。>
<道是春来早，如何未见春，小桃三四点，偏报有情人。>
<花树高于屋，红霞夜照人，声声枝上鸟，也似惜余春。>
<遮莫上瞿塘，滟滪大如象，不见建溪石，连亘三千丈。>
<苟能深积累，岂患无高誉，如何世中人，甘心铁炉步。>
<俯仰两青空，舟行明镜中，蓬莱定不远，正要一帆风。>
<幸自忤将军，那堪触太真，世无郭中令，谁赎谪仙人。>
<谁镌堂上石，光艳少陵章，莫作诗人看，斯文似子长。>
<元祐几阅岁，诸公一无遗，吾舅典型在，神明力扶持。>
<倚槛娇无力，临风香自生，旧时姚魏种，高压洛阳城。>
<楚王久泯灭，楚山月长来，月曾照楚王，楚王安在哉。>
<芳草连日色，古木多清风，挂衣丛薜上，时卧青萝中。>
<题诗最高处，不为付人看，记著今朝胜，山明松雪寒。>
<洗髻碧流润，绕龛红叶深，松风定中过，不是海潮音。>
<何处烟波好，公乘笠泽槎，我泛江门月，乾坤共一家。>
<三月草萍驿，风花点客衣，春山啼杜宇，也道不如归。>
<千金空买赋，依旧守长门，寄语文君道，相如亦少恩。>
<层冈南面起，仰见檀栾姿，诘曲成幽洞，因堪象武夷。>
<曾闻幡挂岭，万里翊王师，金鼓仍今日，何因再竖旗。>
<结楥遂芳植，覆墙拥深翠，还当具春酒，与客花下醉。>
<浊河从北下，清洛向东流，清浊皆如此，何人不白头。>
<艮不获其身，人无监流水，畎亩义惓惓，时止非吾止。>
<自是山禽侣，徒因语得新，不堪供贵玩，却作李山人。>
<滞雨长安夜，残灯独客愁，故乡云水地，归梦不宜秋。>
<新日暄幽坞，断崖过乱霞，霞消有烟火，树里有人家。>
<桑下芜菁晚，高花出短篱，茅檐少春事，惟记浴蚕时。>
<云雾充饥腹，烟霞补破衣，祝融峰顶寺，几度对斜晖。>
<蒙君遗长笺，语意如何说，请看身上衣，裈中本无蝎。>
<鹤发兮倚闾，山空兮夕晖，白云兮髣髴，游子兮其归。>
<后会知不远，今欢亦愿留，江天梅雨散，况在月中楼。>
<漙漙草上露，珠玑明日华，岂不照青眼，须臾良可嗟。>
<甲观韶光集，禖坛好语传，思齐男庆百，假乐子宜千。>
<世路竞棼逐，末学多支离，生意本无言，春风上绿枝。>
<将何写幽意，有此古桐声，为问好弹处，谁来听蟹行。>
<仰面看垂钓，失脚堕危石，若是谪仙人，水中眠亦得。>
<□□□□□，□□□□□，不必询名姓，知渠是谪仙。>
<落日愁飞雨，云中一线明，西湖将尽处，忽见大江横。>
<同君踏明月，吾更探琼枝，情深不忍寐，刻烛限成诗。>
<一片寒塘水，寻常立鹭鸶，主人贫爱客，沽酒往吟诗。>
<可惜纵横客，尊周计莫陈，鲁连如不死，天下岂为秦。>
<花黄秋欲半，昔岁一番忙，谬应魁三象，深惭王氏堂。>
<断除嗜欲想，永撤天机障，身居万物中，心在万物上。>
<杨柳南城道，芙蓉小苑通，内使来调马，君王敕射熊。>
<出郭期无事，看花转不闲，夕阳低众壑，水底见青山。>
<不见罘罳阙，于今已十春，素衣不忍弃，为有洛阳尘。>
<匡庐发源初，绝景乃如许，尤幸远市朝，不遭豪右取。>
<霜风惊度雁，月露皓疏林，处处砧声发，星河秋夜深。>
<我欲渡螺江，螺女不可遇，人知子夜来，不知子夜去。>
<日出扉初启，风生席屡移，当窗交碧树，隔户响黄鹂。>
<金缕黄龙扇，兰芽翠釜汤，君王回浴殿，步辇自生香。>
<监国推梁邸，初头静不知，但疑墙外笑，人有看宫时。>
<岂是林栖者，轩然故不群，眼光星一点，遥彻万重云。>
<谁家少年儿，心中暗自欺，不道终不可，可即恐郎知。>
<母子惟慈孝，心胸无棘荆，斑衣供稚子，深觉负平生。>
<月满临春阁，云随张丽华，隔江虽度曲，破国不因花。>
<华馆压清波，坐待南风至，须知明牧贤，善达吾君意。>
<福地穴难藏，真人剑拂霜，还归贾傅井，应作少年郎。>
<暂住依黄菊，重逢判白头，春明一杯酒，老尽汉宫秋。>
<陇树千行立，溪云一缕生，登山复涉水，正是蜀中行。>
<东风吹老鬓，衰槁渐成银，不及闲庭草，年年绿意新。>
<卜筑堪容膝，休官免折腰，宁书处士卒，不践寄奴朝。>
<悬厓老树枯，樵斧不敢剨，乱挂猢狲藤，不知几千尺。>
<白日挂云间，谁家玉笛闲，北风吹杨柳，落叶满关山。>
<别山犹爱山，叠石事如戏，注水学泉声，焚香作云气。>
<谁将白玉盘，掇入波心里，虚堂生白光，山童夜惊起。>
<年长归何处，青山未有家，赏春无酒饮，多看寺中花。>
<木杪怜孤雀，蓬蒿亦可依，好于生处乐，何用履危机。>
<旧隐青山下，归程白露前，他时此相忆，懊恼浙江船。>
<雨过才移种，风来已满林，庭空还汛扫，留著贮清阴。>
<纨扇光如月，佳人作镜看，紫云俄郁起，石上驾飞鸾。>
<萋萋巫峡云，楚客莫留恩，岁久晋阳道，谁能向太原。>
<风流水杨柳，宜水复宜风，莫即为花絮，飘飏西复东。>
<景纯过官舍，走马不曾下，蓦地趁朝归，便遭官长骂。>
<春色有情意，桃花生暮寒，只应催客子，不遣立江干。>
<真人巳忘我，犹著雨蓑衣，一朝尽劫尽，风雪不知归。>
<流水深成港，芙蓉照水新，葑溪非镜曲，莫误浣沙人。>
<雨过群山开，清风来树顶，妙趣知者谁，默坐发深省。>
<山中大布衣，流传自今古，挂在杪罗林，不待朝阳补。>
<执亲之丧者，可沐浴其身，不待石祁兆，知非佩玉人。>
<种竹何必多，无则令人俗，萧萧一两竿，清风自然足。>
<朔雁来高天，山桂落清夜，所思万里人，只在明月下。>
<花下倒新𥬠，明月来相对，醉忘花影重，却疑月影碎。>
<雄辩如求胜，直穷亦似争，才胜负者远，才争大道崩。>
<鄱阳湖口县，山合锁人烟，石壁排屏翠，临江障百川。>
<灵岩好个景，凿得不成山，人自要头白，山头也会斑。>
<矗矗山光映，团团树影重，断猿啼午夜，孤鹤唳秋风。>
<波白连天远，登高伤客情，来朝刍马处，西北暮云青。>
<野竹通溪冷，秋泉入户鸣，乱来人不到，芳草上阶生。>
<田宜晚粒香，池济秋阳曝，南坑专此嘉，吾人竟何谷。>
<袍絮无堪换，柴钱久未还，有人来问字，赊酒醉花间。>
<层层白云堆，石屋架其上，鸟雀静不喧，半空人语响。>
<茱萸何处酒，胜日与君期，渔翁歌独钓，江月夜明卮。>
<里中耆旧多，谈笑每相聚，日暮各自归，此君独不去。>
<远山看竞秀，近水喜常清，最善丹青理，笔端尽物情。>
<天巧宁容觑，春工岂待描，绣将花作带，舞衬柳垂腰。>
<结草为庐舍，人称安乐窝，秋风满天地，将柰此中何。>
<汉语杂胡语，堪嗤莽太愚，安知若鞮字，已是孝单于。>
<短棹沿溪入，烟村带夕阳，山中春雨过，几许药苗长。>
<尽日望花开，未开花蕾谢，枉费抱瓮公，置之东篱下。>
<秋容殊可悦，客棹且须迟，霜叶飞红雨，烟岑抹黛眉。>
<调弓射堂下，戏马台城侧，莫作王骑曹，拄笏西山色。>
<为惜丹砂尾，亲投碧草潭，前头有香饵，千万不须贪。>
<墐著上囊口，从教苹末吹，成飔不成籁，只有寸心知。>
<山断村居出，江空郡郭浮，夕阳鸣鼓吹，候吏立沙头。>
<居士解种竹，竿修且新绿，莫把伶伦看，截作凤皇曲。>
<云势移峰缓，泉声出竹迟，此时无限意，唯有翠禽知。>
<祗爱满我腹，争如满害身，到头须扑破，却散与他人。>
<眼看沧海近，身与白云高，回影连三岛，盘根压六鳌。>
<披发怀入林，三年卧城郭，风雪大江干，庐山一行脚。>
<窈窕徂徕阴，阅此胎仙舞，千载鲍明远，莫信司空侮。>
<地脉逢溪断，双门据险开，朝昏常不掩，疑有玉人来。>
<采采黄金蕊，盈盈白玉觞，露兰何足饮，自觉肺肝香。>
<存亡三十载，事过悉成空，不惜沾衣泪，并话一宵中。>
<落日堤上行，独歌携手曲，却忆携手人，处处春华绿。>
<亭子依山构，行人此息肩，坐忘清昼永，聊枕绿阴眠。>
<良友四方至，秋月此宵明，斗酒集虚馆，踟蹰无限情。>
<分符江外去，人笑似骚人，不道鲈鱼美，还堪养病身。>
<九仞基人力，千峰夺地灵，日长频拄颊，雾暗可藏形。>
<江水何漫漫，江风吹面寒，相将扶短棹，桡过蓼花滩。>
<四山藏一寺，方丈压诸峰，回首坐禅处，白云深几重。>
<残声送秋风，幽思含晓露，集枯已自安，何事螳螂妒。>
<境静轮鞅寡，阶空络纬多，萧然正遐瞩，脱叶下庭柯。>
<风檐袅茶烟，铜瓶语相泣，清阴一疏箔，不碍飞花入。>
<片玉曾夸我，牵丝许问名，雁书来报晚，耿耿幼时情。>
<开元照夜白，个个玉连钱，曾踏流沙雪，长呜上九天。>
<地偏人迹稀，林静鸟声乐，松留石上阴，竹解风前箨。>
<休歌渭城曲，杨柳思依依，明日秦关客，江州云树迷。>
<少年住京国，思亲不暂停，岂伊居庸翠，不及楚山青。>
<镜收远近观，毂绾往来路，至此即命觞，徘徊不忍度。>
<僧屋藏深坞，渔舟带远汀，谁教双白鸟，来点暮山青。>
<南有一片云，因风堕东海，弥天作霖雨，望之若可采。>
<缀宅俯芳洲，蒹葭带艳流，学苹宜吐月，为絮却飘秋。>
<俄辞紫盖峰，行迈从迤逦，尚怀栖凤堂，清风洒兰砌。>
<宇宙一行店，谁为店主人，主人亦解去，而况爨馀薪。>
<女子乃知我，明朝变姓名，可怜逃不密，犹迫诏书行。>
<团薄者谁子，捕鱼溪水中，林深不见日，寒杀石楠风。>
<恃妾如花面，经年去未回，就令花似貌，能得几朝开。>
<团扇初辞暑，虚檐恰受风，帘花孤月冷，秋在不声中。>
<我亦斯人徒，偶然撄世网，抚卷发深思，何当共长往。>
<暮景千山雪，春寒百尺楼，独登还独下，谁会我悠悠。>
<犀角透鱼龙，石肌蕴星斗，亦有无情花，枝头鱼贯柳。>
<岌岌青松外，安知鸟翼孤，寒猿三叫罢，便是蜀州图。>
<山泉清可爱，绝顶日淙淙，一派已奇甚，飞来况复双。>
<社公能作雨，社子复成晴，日薄风仍薄，花明柳亦明。>
<林深晴日少，天在白云中，水气多为雨，山光直似空。>
<我欲留秋住，寒衣不忍裁，归期何用速，尚有小桃开。>
<荧荧女茎枝，岁寒难自好，昔为甘鞠花，今作苦薏草。>
<斜阳堕西岭，芳榭先得月，流连玩清景，忘言坐来夕。>
<越溪诸女儿，蛾眉须自重，但得夫婿怜，何必君王宠。>
<塘边杨柳树，春条秋未摧，已送黄鹂去，还看白鹭来。>
<士之未得志，勤力务所学，亦有变化时，禹门奋一跃。>
<手拂千金剑，灯前慷慨歌，虞兮骓不逝，泣下复如何。>
<竹窗思阒寂，铜博香委曲，胸中无用书，写作湘之绿。>
<骑羊诸小儿，能唱凉州歌，折榆作长鞭，游戏白狼河。>
<残梦半窗晓，鸟声犹未喧，闲看花落尽，深坐尺无言。>
<土室不堪处，其如瘴毒何，莫年款段马，有愧少游多。>
<诸生旧短褐，张目视寇雠，高义终焉在，白骨更何忧。>
<力不扶微学，心犹守旧闻，壁间科斗字，秦火岂能焚。>
<冷面无惭色，真心不脱空，虽然呆在我，终是与人忠。>
<树合猿啼远，崖荒虎迹新，寻常惯居者，辛苦恐行人。>
<鹿耳天然快，獐头第一强，蹄轻腰又短，伯乐亦称良。>
<苍苍落日时，鸟声乱溪水，缘溪路转深，幽兴何时已。>
<笔墨生幽思，山居春日长，独谣桥上路，亦自惜年芳。>
<日出打鱼去，日斜沽酒还，渔翁家不远，只隔岸西山。>
<且尽今朝酒，休怜昨日花，相逢须共醉，不必问天涯。>
<客邸中秋夜，蟾光分外明，开筵恣清赏，儿女总欢情。>
<去鸟没长天，疏林带残照，为问江心人，如何未收钓。>
<手自斟浊醪，醉卧泉声里，月午醒始知，微风落松子。>
<闻说参经座，三生性不顽，何人当柱笏，翻拟对西山。>
<丈夫四方志，不识别离愁，风里挂帆去，宁辞云路修。>
<淼淼寒流广，苍苍秋雨晦，君问终南山，心知白云外。>
<悠悠众扰去，寂寂孤吟歇，雨过满窗凉，高林上明月。>
<晚入应真理，经行尚未回，房中无俗物，林下有青苔。>
<闲与碧云暮，恍然金粟堆，风香不自食，月影为谁来。>
<洛浦惊鸿别，高唐暮雨归，玉簪如有意，烛灭挂罗衣。>
<云阔烟深树，江澄水浴秋，美人何处在，明月万山头。>
<清玄非晋代，岩壑胜山阴，群从差强意，时来醉竹林。>
<买山须买邻，卖鱼聊买酒，此中有隐人，桃花古溪口。>
<小屿春归后，青浦涡渚东，日高鱼鸟散，烟淡一林风。>
<东望长淮水，宛如渭水清，空明天一色，亦可濯吾缨。>
<圣德天同大，熙然万物春，谁知□载厚，发育辅深仁。>
<太平蜀雀异，仍映碧桃间，一秀三千岁，高枝永共攀。>
<山暝碧云合，秋初白雁征，几多游宦客，徒有故园情。>
<江南孟春天，荇叶大如钱，白雪装梅树，青袍似葑田。>
<朝朝感霜露，昔昔梦乡关，何以慰亲念，空悲行路难。>
<白玉重镌册，黄金再铸章，宫中饶乐事，大典对春阳。>
<百合蒜可怜，根根皆百合，赠郎百合根，花叶休相杂。>
<𪡋喁曲池阴，背日花未放，翻盆夏雨来，荷开尽南向。>
<化工溥至仁，生机运不停，荣观遍原野，宇宙一丹青。>
<未能追绮季，且复守东冈，为有先庐在，他山忍遁藏。>
<望望水晶宫，翠盖迎仙姊，中有荡舟人，误触鸳鸯起。>
<轻身都是义，殉主始为忠，一夜西陵路，朱旗走大风。>
<石氏珊瑚树，杨家翡翠钩，千年风雨后，遗影海中洲。>
<秋空生午凉，独坐了无事，山色排闼来，经声出幽寺。>
<霜天木芙蓉，陆地旱莲草，水花云锦尽，不见秋风好。>
<县废不知年，无人问遗址，石堠犹路傍，故物应唯此。>
<山泉漱玉琴，尘世谁知音，植杖憩于此，顿消名利心。>
<残照皋亭夕，秋风旅雁飞，琵琶千载恨，泪满逐臣衣。>
<朝暮相煎急，谁人会个休，通来一寸血，点点逐浮沤。>
<六年刚载震，频夜梦维蛇，及兹诞阿子，居然弄瓦儿。>
<栋梁无一木，眼底尽龙孙，千亩清阴合，出门人灌园。>
<方雨江流红，未霜芦花紫，寂寂远帆来，拍拍晴鸥起。>
<心意由来别，心性亦分明，不窥真性面，终是气纵横。>
<临发汉中时，精诚见表辞，此心谁尽了，死后有天知。>
<碧草含朝露，衰杨弄午风，门前一溪水，流过涧桥东。>
<丹桂孤巍巍，移根自蟾穴，空翠从风来，万古香不灭。>
<二月倏已尽，一春馀几多，不知花过矣，谁问病如何。>
<澄湖浸云天，有亭湖之涘，凭栏发清啸，鱼龙或惊起。>
<人闲桂花落，夜静春山空，月出惊山鸟，时鸣春涧中。>
<好鸟当窗听，奇峰隔户看，林开烟袅袅，风动竹珊珊。>
<鸟啼青石冈，日照红泥坂，杳杳云外钟，山僧独归晚。>
<张王偏宜月，雄豪更得秋，岸头浑破胆，浪里有行舟。>
<峨峨红粉妆，冉冉出清滓，风来忽倒垂，照见新莲子。>
<孤峰嵌高阁，千里纵奇观，海阔云涛迥，山荒陇树寒。>
<祗是见忠节，何曾省孝诚，唐宗休叹息，犹未识真卿。>
<瓮头白酒熟，池上白莲开，我爱君纯白，聊持荐一杯。>
<倚槛寒松偃，连云一径横，就中图不得，窗户入江声。>
<酸寒溧阳尉，何不化为龙，千古低头拜，无由得再逢。>
<老子可林壑，诸公自烟霄，缅怀归耕归，底用招隐招。>
<兜率一峰旁，林开见宝幢，鸟行高避县，山骨下连江。>
<诗思淡未就，客愁浓欲迷，王孙旧游路，无处不萋萋。>
<野径联镳日，山楼对榻时，素心同似水，清兴各留诗。>
<陇坻千万里，怅望使人迷，愿作青鹦鹉，能言向陇西。>
<日毂过亭午，金徒缓报衙，迩英催晚讲，分赐壑源茶。>
<夜深徵露下，庭花暗香发，无人可与言，独坐见明月。>
<平地三尺雨，农家三尺金，我愿此雨力，生穗长如林。>
<朝饮文君酒，莫宿邯郸妓，近得浮梁书，春前办行计。>
<隔岭望丛筠，方塘宿白云，客心清不寐，弦诵夜深闻。>
<忆自折杨柳，长亭赠玉骢，如今杨花白，日日解随风。>
<诗人刺哲妇，老氏戒佳兵，何此金汤固，长存粉黛名。>
<春棹去江门，溯流焉汲汲，点笔烟外山，归来看怀集。>
<杰阁入风云，分明是得君，湖山尽行乐，愁杀岳将军。>
<鸳鸯同白首，相得在中河，水客莫惊笑，云间比翼多。>
<急雨过窗纸，新凉生簟藤，蹒跚老铃下，来炷壁间灯。>
<昨日白如玉，今朝青似螺，我留青白眼，看得此山多。>
<识得寻常病，便须用橘皮，槟榔为第一，葱油最相宜。>
<未曾移定时，前脚让后脚，只这一步子，谁人蹈得著。>
<荆涂云一色，淮泗波千里，山僧不出门，藤蒲对花水。>
<折苇随风色，枯荷尽雨声，平波极眼净，好放画船行。>
<三山高峭拔，鼎峙各争雄，秀气钟英物，衣冠盛蜀中。>
<夷险在一时，独坐心仍乐，待旦风浪恬，无穷悲泪落。>
<葛仙浴丹溪，饮溪骨自蜕，试问归来鹤，何人寿千岁。>
<南下东岭阿，云是中溪道，岩树爱樛枝，石田悲蔓草。>
<徘徊三洞天，拚作十日留，何当约安期，共为千载游。>
<松棚寻丈地，客至共开颜，堪笑杜陵老，坐思千万间。>
<虽因朔风至，不向瑶台侧，唯助苦寒松，偏明后彫色。>
<秋水清无底，幽然净我心，片鸿天宇顺，落日放船吟。>
<疾风知劲草，板荡识诚臣，勇夫安识义，智者必怀仁。>
<山水三池郡，平湖坞可园，要成真吏隐，故作小桃源。>
<水将罗带绕，山展画图开，二十年前客，身闲又此来。>
<婀娜绿杨枝，上有双鸲鹆，焉知九苞凤，终择丹山宿。>
<青髯千岁寿，绿发九江希，巢叶相渐染，沙边曳水衣。>
<朱实鸟含尽，青楼人未归，南园无限树，独自叶如帏。>
<湖水载歌舞，流来复流去，不知沟浍间，灌注无宁处。>
<炉烟凝不散，涧水清且流，三日五湖雨，一洗千山秋。>
<一自飞仙去，迢遥白云上，岁岁春风来，满山青草长。>
<藜新尚可蒸，藜老亦堪煮，明年幸强健，拄杖看秋雨。>
<江山如有家，风月似无主，缓步立斜阳，微言共心语。>
<归来吟不了，剩有水云情，船头借渔笛，韵中明月生。>
<莫致儿荣养，翻令父苦耕，可怜废书泣，不忍叱牛声。>
<夺人不夺境，山河光炯炯，若谓露全身，重添眼中眚。>
<先民递传恭，惟一益亲切，斋居诵新铭，敬对不敢亵。>
<山幽多美竹，不畏雪霜寒，好共丛生桂，移来月里看。>
<积雨全迷路，皇天不做春，提壶休劝客，城外有饥人。>
<过从资直谅，夫岂势利交，谓朋党者谁，仁人姑听教。>
<弃妾不足惜，顾顾怀君深，奉妾合欢带，系君明日心。>
<昔见茅连茹，今看花盍簪，若为惊作客，故有蝶相寻。>
<修泉汲短绠，太山寄秋毫，赤松未必尔，勇去还渠高。>
<燕子归期近，吾今亦得归，乌栖一枝稳，何必更高飞。>
<燄听风来动，花开不待春，镇下千行泪，非是为思人。>
<孤柝那堪夜，垂杨不肯春，白云何处至，吾欲赠归人。>
<叠石峰之颠，下瞰杨梅涧，平地数亩馀，水石光灿烂。>
<鳖灵江上月，流照粤江隈，欲借溪头石，将龟换酒来。>
<岩筑无外求，莘耕有馀乐，既为尧舜民，自抱羲农朴。>
<竹翠凉虚寝，炉薰养道情，日长无一事，燕坐有馀清。>
<云深见楼阁，天际堕青鸾，松下盘桓者，犹是晋衣冠。>
<亭下一杯水，澄泓如有容，不因求得雨，那信有神龙。>
<金石凝虚笋，旌旗落暗尘，唐尧遂不见，空有进羹人。>
<卖卜有深意，何心避市喧，若逢人子问，依孝与之言。>
<有怀金芙蓉，经年未能去，青山入梦魂，白云生杖屦。>
<小雨湿春风，倦云遮落日，不若叫风来，吹云放山出。>
<好是鹤鸣阴，居然子和声，休云气所感，自是物之情。>
<自昔怀清赏，神游杳霭间，如今不是梦，真个在庐山。>
<望山登春台，目尽趣难极，晚景下平阡，花际霞峰色。>
<绿树春风晓，莺啼不暂停，纱窗小儿女，学得两三声。>
<独立俯群峰，千秋不改色，何似少林师，千年面一壁。>
<侵阶草逾碧，明窗日渐迟，携针听语鸟，牵断绣床丝。>
<五载客河关，尘沙满领间，扁舟下清阪，眼底是淮山。>
<倚杖立江干，丹枫叠嶂寒，何人三昧手，画我看秋山。>
<欲得忠臣者，求之孝子门，如何傅王子，尚复待人言。>
<归去好相邀，君家近或遥，横塘斜宛转，绿水浸红桥。>
<翠黛湿筼筜，悬厓百尺长，谁知玉堂夜，听雨忆潇湘。>
<旧业多花药，归来春正妍，罗浮峰四百，一日一峰眠。>
<风劲胡胶折，霜深虏骑迷，向来长技尽，不敢到辽西。>
<昆丘多玉子，云气不曾收，数尺伶伦管，天生在上头。>
<须弥头倒卓，碧海起清风，东弗已摇落，西瞿花正红。>
<暗香非鼻观，疏影岂近玩，醉嗅立如痴，一词不能赞。>
<脚下绣宫鞋，殷勤为郎做，今日贪看山，凤头半已破。>
<长笑里俗儿，闺中相尔汝，因思安丰妇，由来卿婿古。>
<贞白谁同调，山矾与水仙，托根同草木，清浊自天然。>
<纵有平生好，宁容贵客怜，长歌欲自听，秋色五湖烟。>
<草碧明沙际，霜红试雨初，官船荡素桨，惊散一双鱼。>
<携将双凤团，来试九龙脉，临流啜花磁，更忆长安客。>
<唤作大圆镜，波文从此生，何妨云影杂，榜样自天成。>
<剑浦犹残堠，螺江始问津，向来风浪恶，回首谢灵均。>
<深巷寂无人，鸟声花坞春，荜门长日掩，天地一闲身。>
<佳日春酣酣，一色锦步障，谁知山中人，如此富贵相。>
<众木摇落时，此君特苍然，节直心愈空，抱独全其天。>
<沙阔戍楼迥，风高边日清，迟迟驱疋马，何处问归程。>
<关征足自润，人谓恶能廉，吾独知彦修，一叶亦不沾。>
<苍头稍知耕，赤脚颇能酿，有田俱种秫，我日坐亭上。>
<酒渴上安市，甘寒为解围，鹅儿黄不见，空见鹭鸶飞。>
<幸逃斤斧忧，独抱风霜节，时有饥禽来，枝头弄明月。>
<木末芙蓉发，枝枝解向人，刺多伤女手，采摘不须频。>
<西林悬细月，亦爱此松风，淡扫春蛾黛，含情独向东。>
<子熟无饥凤，枝枝坠露清，只须三两叶，便可作秋声。>
<对客共小饮，阅世成大噱，且啖景升牛，莫舞羊公鹤。>
<半里同井臼，数家带篱落，溪翁留白鱼，社友移新箨。>
<峰簇莲花小，分明似华山，鱼符何日罢，深处掩松关。>
<残寺连农舍，空窗露佛灯，四围无古木，那解隐高僧。>
<领得五加酒，全胜九转丹，举杯才入口，老态变童颜。>
<落日庐山路，无缘蹑上峰，东林何处是，烟外但闻钟。>
<朝随白云起，莫随白云卧，深林人影稀，兀然吾一个。>
<勿夸万钱食，可畏五鼎烹，采山逃后悔，碧涧有芹羹。>
<松枝多变化，怪绝似诸峰，疑尔黄山客，前身亦一松。>
<春深人始归，已见花如霰，日夕东风吹，飘飏云母扇。>
<碧落新楼迥，清池古树闲，先贤尽为宰，空看县南山。>
<老氏观白骨，庄生说浸假，俛仰同一丘，谁是长年者。>
<野色散遥岑，繁阴带平楚，大痴未是痴，老我仍学我。>
<壁倚乾宁碣，龛笼大业僧，七年驰使路，两蹑石梯层。>
<物色既堪见，相逢无所言，高风已千古，微意竟谁论。>
<偶作河梁饯，翻为池上宾，归骖不忍驾，新月共留人。>
<晚气吹澄鲜，幽碧弄秋卉，得意双蜻蜓，竟日挂竹尾。>
<江皋寒日上，霜气白成烟，渡口无渔舸，踟蹰宿雁前。>
<江边踏青罢，回首见旌旗，风起春城暮，高楼鼓角悲。>
<蒹葭凄隔沚，玉露滴孤桐，太宇连空碧，秋毫一瞰中。>
<岭峤人未归，汀洲芳巳晚，时闻两岸香，不知花近远。>
<时来据鼎足，身后馀篇翰，不见泷冈碑，文章薄秦汉。>
<除却玄关窍，其他总不真，无为终蹭蹬，有作枉劳辛。>
<碧桃天上树，青涧石边栽，世每纷纷异，花犹岁岁开。>
<日下夕阴长，前山凝积翠，白鸟一行飞，联联粉书字。>
<烛影夺明月，钟声撞晓云，瓷盘馀柏子，倾作一炉焚。>
<封胡羯末谢，龟驹玉鸿洪，千载望四谢，四洪天壤同。>
<田丹功盖国，貂勃语回君，谤者古来有，犹能杀九人。>
<省识春风面，何因出镜中，暗香吹不断，掌上舞回风。>
<登堂方再月，已许庆丰年，偶继前贤迹，承流颇裕然。>
<香奁佳句好，知是旧王孙，留得风流在，生绡见墨痕。>
<南游炎海甸，沃野开天庭，真龙竟寂寞，乾坤水上萍。>
<南山竹可笛，北山桐可琴，得如听松风，中有太古音。>
<几上五千文，幽栖似鹿门，春光看欲尽，董相试窥园。>
<酒到醺酣处，花当烂漫时，醺酣归酩酊，烂漫入离披。>
<欲问当年事，耕人都不知，空馀堤上柳，依旧自垂丝。>
<毋谓支山险，此山能几何，崎嵚十年梦，知历几蹉跎。>
<君房鹦鹉杯，堪汝醉千日，那似壶公壶，易入还易出。>
<横侧数峰碧，逶迤一径开，无人相就宿，时有白云来。>
<石转路不息，幽源从此去，满地盖松阴，人影落何处。>
<草煖犊子肥，牧闲牛耳湿，谁知荷蓑翁，风雨租税急。>
<茅茨自一村，竹柏秀而雅，溪深宜有鱼，不见垂纶者。>
<旱久井垂涸，汲多泉更浑，浚教泥净尽，何患不逢原。>
<昆山虽婉变，却似鲁家丘，故作庐峰势，青天瀑布流。>
<阳和不择地，海角亦逢春，忆得上林色，相看如故人。>
<投僧犹有发，依俗尚无家，祇自成迂懒，悠悠度岁华。>
<大路临青山，苍苔荫清樾，几度纵芒鞋，送宾此为节。>
<信以实诸言，于外无妄宣，要须循尔物，何可背其然。>
<驻马绿阴下，离人正忆家，可怜桃李树，犹有未开花。>
<富贵以荣亲，有命不可必，道义以荣亲，古人所无斁。>
<不快红尘涴，高峰独杖藜，怪来衫袖冷，空翠落袍绨。>
<池水涵清风，鱼儿散还聚，安得意中人，边池纵幽别。>
<安石廊庙姿，岂不娴将略，氐奴惊伟人，良已先得著。>
<郎去愁风水，郎归惜岁华，吴船如屋里，南北共浮家。>
<静烟临碧树，残雪背晴楼，冷天侵极戍，寒月对行舟。>
<水照芙渠落，天清桂子香，秋声谁近远，鹤唳湿寒塘。>
<空山含薄暝，远树带轻烟，何处寻芳迹，钟声落照边。>
<孤舟横野水，门外雪晴初，白日莫放鹤，青溪闲钓鱼。>
<冬眠不觉晓，开门见白云，云中何所有，童子两三人。>
<佛固不可求，会处岂容说，苦作如是言，为谁略饶舌。>
<山亭栖断阿，嗟予三月病，扶衰试重来，秋苔迷石磴。>
<苔空绿钱死，松老清阴瘦，结庐卧白云，柏子烧春昼。>
<佛桑花上花，红者如朝霞，自可成春酒，无烦采日华。>
<苍壁不受春，转入溪流曲，桃花影外天，微波动新绿。>
<寂寂不持律，滔滔不坐禅，酽茶两三碗，意在镢头边。>
<茧馆三眠老，桑村独树春，坐看黄更陨，应有一寒人。>
<身出中书堂，须因天水白，登仙五十二，终为蓬海客。>
<土衣圆绿孕，屐齿孔方留，莫扫钱留地，应嫌薏苡秋。>
<越鸟恋南柯，春来怨别多，冷风如可御，争奈简书何。>
<江上日烟雨，禅林渺何许，磬声时一闻，不见僧行处。>
<海上千年实，峰头十丈花，年年当令节，同献玉皇家。>
<裋褐心愈壮，蒯缑歌自闻，薄游吴王国，来寻季子坟。>
<高楼今夜月，女伴斗穿针，却笑为官拙，偏无乞巧心。>
<鸟道出云巅，云深春更鲜，游人莫嗟险，一栈与岩连。>
<韦侯守盛山，赋诗十二首，能以尧事君，遂令诗不朽。>
<无尘从不扫，有鸟莫令弹，若要添风月，应除数百竿。>
<一饭皇天德，王孙未敢求，英雄沟壑物，自昔少封侯。>
<松籁起山头，潮音生屋下，空庭白日长，不见支郎马。>
<多病东厅客，深秋出幕迟，芙蓉开也未，叶上好题诗。>
<澄流良湜湜，幽藻还漪漪，不是采蘩手，芬芳长自持。>
<大宛归来后，天闲意气雄，太平多贡锡，不数贰师功。>
<笑语三关去，扶持万里归，情知是同载，为底更沾衣。>
<砻转扬轻矿，筛旋迸细粞，纹波翻太液，缟练绕蓬莱。>
<我屋堪全华，君轩半卧云，酒醒云散后，开卷忽逢君。>
<季夏边草衰，胡鹰方学习，角弓得风劲，射猎向马邑。>
<此君有清节，高居在空谷，吹箫蹑凤翎，珊珊鸣佩玉。>
<村落赪桐日，茅茨白楝风，闲阶沾雨菊，又绿去年丛。>
<淅淅风敲韵，亭亭日转阴，公应喜来此，相得岁寒心。>
<蚤闻彭城子，诗礼为专门，只今青云上，粲然见诸昆。>
<祇为情如雨，从教醉似泥，免看杨柳色，相送出城西。>
<新晴收雨脚，宿雾隔花身，睡美不知晓，啼禽解唤人。>
<为有心中事，琴音自不和，礼虽弗敢过，哀若未忘何。>
<抛絮轻于柳，栖禽不待凰，题诗非胜纸，留咏托枝凉。>
<踞坐鱼矶上，无心同狎鸥，敲针漫劳力，故尔投直钩。>
<孔子生东鲁，斯文实在兹，六经垂训法，万世共宗师。>
<主第辞高饮，石家赴宵会，金谷走车来，玉人骑马待。>
<河洛多尘事，江山半旧游，春风故人夜，又醉白苹洲。>
<不必劳归梦，琴书已离东，忽惊秋槿盛，人在万花丛。>
<鸿门罢樽酒，舞剑事还差，范增徒怒撞，汉业成刘家。>
<长笑山中醪，千日夸酩酊，安得游华胥，万劫时一醒。>
<水市喧津桥，村店临官路，一棹横孤烟，隔江人唤渡。>
<云时从栋起，水上与阶平，千古高亭在，香山独有名。>
<淡容露如洗，生色春欲动，纸帐小屏低，同入梅花梦。>
<雨打蜗牛篆，水回科斗文，辛夷花正发，咄咄欲书云。>
<江人授衣晚，十月始闻砧，一夕高楼月，万里故园心。>
<四象写老少，两仪书偶奇，四从两上判，惟一邵翁知。>
<烟凝丹嶂晚，木落镜天秋，可惜清宵月，无人共倚楼。>
<根宜宿土随，疏列可分移，只恐人轻触，先教护短篱。>
<梦短添惆怅，更深转寂寥，如何今夜雨，只是滴芭蕉。>
<窈窕吾山好，栏杆我屋宜，胡然名未著，不得谢公诗。>
<明月吐夜光，寒影在溪水，山人抱琴来，坐久秋云起。>
<合栋交生角，回栏互引牙，由来因地势，不是故尖斜。>
<有家堪作茧，学圃甘抱瓮，此生足三眠，以外均一梦。>
<焚香觉心清，观书消日永，门前剥啄稀，且喜官职冷。>
<三径属桃烟，遥遥想宁极，终当佩飞霞，颉颃向空碧。>
<石磴古苔青，不见圮桥履，洞口有樵人，浑疑赤松子。>
<十室所可重，喜君吾道同，因过一携手，醉卧六经中。>
<月游浑似昼，水泛不知寒，星罶惊鱼跃，双枝起鹤盘。>
<秋风叶正飞，江上逢重九，人世几登高，寂寞黄花酒。>
<柳州柳刺史，种柳柳江边，柳管依然在，千秋柳拂天。>
<断踠缘风血，燥蹄亦一般，麝香葶苈子，贯众及黄丹。>
<返照临高阁，寒烟澹澹分，空城何所有，一半是匡君。>
<清沟知几曲，花落流红锦，何须浮羽觞，自可供杯饮。>
<丈室才鹙子，神游殆化人，公乎聊寄迹，肯此负朝绅。>
<既收其印绶，犹送以车船，回首柱下史，江边更可怜。>
<崆峒杀气黑，洒血暗郊坰，哀笳晓幽咽，石壁断空青。>
<芦叶满沙洲，凫翁取次游，生绡才半尺，占得江南秋。>
<昔闻乌鹊好，不入宋王罗，又有香家女，同栖双燕窠。>
<朝来群雀鸣，饮啄在咫尺，谋生我太劳，万里长为客。>
<三尺有正气，外邪何可干，功用虽未见，韬藏谁将看。>
<射获原非虎，图看未识龙，古来除梦卜，真得几英雄。>
<幽人春梦足，卧听鸟声沸，晓起问山童，木兰开也未。>
<我行采幽兰，棘针挂我衣，呼童剪繁秽，两袖怀芳菲。>
<屈指归来日，荒园满绿苔，夷犹堪得句，放浪可衔杯。>
<扫地待花落，惜花轻著尘，游人少春恋，踏去却寻春。>
<织文充革见，雾霭入怀香，亦唤罗敷种，曾闻湘水乡。>
<开缄发团扇，射得所欢意，动摇芳花前，遥传若兰气。>
<轲伋诚明学，弟兄传以心，易微于九师，闭门自钩深。>
<月出钓台树，长滩秋更喧，浑如宿巫峡，唯少一声猿。>
<巍然一舍起，载上塔层层，七十二峰外，还逢见佛灯。>
<山深春亦寒，野鸟声绵蛮，山花随处发，香风吹幽兰。>
<决水转横渠，交塍画方罫，秋风报秋熟，满顷吹罢亚。>
<佳人掷青梅，戏打黄莺雏，莺雏忽惊起，花落满平湖。>
<白发闾休倚，红颜且下机，里中争诧说，内史锦衣归。>
<重华不可作，雅乐尚堪闻，风动箫韶起，馀音袅白云。>
<花畔偷眠日，芦边惯吠星，寄书多不达，烦尔到华亭。>
<蛇冈蹑龟背，虾屿据龙头，岸隔诸蕃国，江通百粤舟。>
<采花与汲涧，幽事俱在山，朝向桥上去，暮向桥上还。>
<送客攀花后，寻僧坐竹时，明朝莫回望，青草马行迟。>
<八峰春到了，双涧雨晴初，小室钩帘坐，人间无画图。>
<一室散天花，一榻飏茶烟，家风嗣阿谁，残月晓风禅。>
<杨柳东风树，青青夹御河，近来攀折苦，应为别离多。>
<阴阳互阖辟，宇宙几洪荒，重明丽乎正，万象生辉光。>
<青峰插天隅，淡月如可吸，江流疑有声，孤舟舞蓑笠。>
<欲识玄沙虎，觌面是谁睹，直下透牢关，全机超佛祖。>
<阴风射纸窗，烛影半明灭，四野无人声，寒𤠔啸霜月。>
<结茅倚长松，松涛散幽壑，山僧何处来，坐久松花落。>
<朝从前山看，莫与后岭对，晓雾或纷纷，晚烟增紫翠。>
<根随波共蔓，花更水相亲，鱼跃翻成出，微光解照人。>
<侯妇匡坐叹，荡子新赐册，先自薄恩私，嫔嫱几巾帼。>
<尔自作蠹鱼，我不阅一字，逢著好树根，抱著枕头睡。>
<漠漠长烟际，钟鸣寺已昏，山僧归去晚，和月扣松门。>
<绿穟糁轻黄，随风堕霏屑，富贵未足道，看取十二节。>
<宁作黄鸳鸯，不作紫㶉𫛶，鸳鸯解白头，双毛同雪色。>
<鸳鸯罗荐开，翡翠香帏寂，解带竟羞明，移灯向东壁。>
<野夫如慧能，随缘就衣食，劳师强证明，本自无功德。>
<口有绮语债，长咏菊坡诗，最好重阳景，鸡肥酒熟时。>
<送君曾水上，临水即相思，不似钱塘水，潮来有信期。>
<翁子妻求诀，羞惭婿负薪，不如辟纑妇，保守灌园人。>
<山色绕层台，山花满树开，何人携酒去，江上看潮来。>
<江光媚凉夜，秋色送归人，彩笔邀明月，相思问洛神。>
<故乡从此去，借问几时还，先自思兄弟，那堪宿雁山。>
<梦里逢无咎，天涯哭季长，吾生亦有几，且复钓沧浪。>
<解牛中肯綮，相马外骊黄，从知得三昧，意到形自忘。>
<山影浮寒浪，沙痕没早潮，贪观波面寺，不动镜中桡。>
<有竿不见纶，无纶焉用饵，终日坐钓矶，旁人笑儿戏。>
<山前摘松子，山头拾桂花，月明闻玉笛，秋色在谁家。>
<前山新雨过，碧树晚风寒，可惜清秋景，无人共倚阑。>
<金绳界宝地，珍木荫瑶池，云间妙音奏，天际法蠡吹。>
<婀娜一相顾，含羞未能前，遗欢藕花子，侬自得人怜。>
<江山起暮色，草木敛馀昏，谁感离骚赋，丹青吊屈原。>
<晴湖列远岫，万叠来骏奔，横入小蜀冈，金友依玉昆。>
<挼风夸晚态，垂雨怯春寒，为问题芳意，同谁倚画栏。>
<怨蝶休春梦，惊乌绕夜啼，唯应故山月，相与过辽西。>
<流传昔多闻，邂逅今既见，顾我何足收，期公示深眷。>
<流水何太急，深宫尽日闲，殷勤谢红叶，好去到人间。>
<嗟嗟三闾子，不复得怀王，早以蕙兰误，岂虞萧艾香。>
<嫩色含轻雨，柔丝弄早春，昏鸦栖欲定，肠断未归人。>
<高叶战风雨，历乱不堪数，诗思与翩翩，坐深良独苦。>
<方若植嵬冠，森若削寒玉，明月夜中游，谁家借黄鹄。>
<祇有天在上，更无山与齐，举头红日近，回首白云低。>
<明月落帆时，荒山孤夜夜，回首白云飞，吾亲在其下。>
<湘水流无尽，江蓠烟雨深，古祠人罕到，𫛸鴂怨春林。>
<汝为狮子时，而作狮子吼，他年毛骨成，一顾百兽走。>
<朝朝翠山下，夜夜苍江曲，复此遥相思，清尊湛芳绿。>
<孤屿浮江面，寒潮撼石根，遥遥箕尾外，何处可招魂。>
<初隐灵芝处，终逃小橘中，谁言秦法密，网不得商翁。>
<祇缘秋夜永，不寐更焚膏，四壁寒蛩响，霜天月正高。>
<蔼蔼天始晴，苍苍景将晚，江波日东流，游子何时返。>
<自拂双眉黛，何曾惯得愁，若教如翠柳，便恐不禁秋。>
<人皆爱吾庐，烛理均是寓，未办山林居，聊依佛僧住。>
<天际秋云薄，床前明月光，无由一化羽，回立白苍苍。>
<夜长春酒醒，敧枕何曾睡，时见烛花中，馀光吐金穗。>
<睡起看云坐，玄心入杳冥，吾将访蓬岛，双棹莫教停。>
<千里难一师，百拜难一语，诟言感如饴，相成出相龉。>
<云水深且广，云山高复然，孤舟村店外，好似弄潮天。>
<生处本恬淡，得失诚酸辛，婆娑鬓渐秋，天地一闲人。>
<夫子本清白，芳名亦难朽，岂无富贵家，灰飞竟何有。>
<李翁卧亭午，春深掩柴荆，忽闻风雨响，疑是勤王兵。>
<遥望瀑布泉，徙倚双杉树，系马几度游，徘徊不能去。>
<终日忆家愁，愁看淮水流，我今方此去，何日是回头。>
<柳枝井上蟠，莲叶浦中乾，锦鳞与绣羽，水陆有伤残。>
<引手扪石壁，俯身落林端，祗言上山易，不道下山难。>
<风吹蒲苇丛，中有霜堕意，美人天一涯，行子初夜至。>
<云髻凤文细，对君歌少年，万金酬一顾，可惜十千钱。>
<客来理清言，客去依蒲褐，道乡知不遥，髣髴见城郭。>
<长林鸟归尽，露下庭草湿，钟磬寂无声，虚窗白云入。>
<六代烟尘息，千年象教尊，衣冠悲故里，聚落见荒村。>
<洞里无人踪，洞外绝鸟语，独有风涛声，时出乔林里。>
<鹘健呼风急，乌啼促景残，窟深宜兔蛰，蒲折荫鱼寒。>
<秋香初破蕊，游蜂日来往，还愁蝴蝶竞，结窠花枝上。>
<朝上乌雅关，暮下乌雅关，老乌啼哑哑，行人还未还。>
<层楼面沧海，月出预能期，想是凭阑处，人间未见时。>
<不作井中泥，辄鸣床上琴，匡人何予有，况为废讴吟。>
<幼女才六岁，未知巧与拙，向夜在堂前，学人拜新月。>
<摄衣入空山，白云留我住，我欲卧白云，白云又飞去。>
<乱山草斜出，危冈竹倒悬，人家春树里，山色夕阳边。>
<不见花开处，香浮七里村，试从风外觅，端是有山樊。>
<兹庵路何许，云深不知处，梦觉两俱忘，始可蓦直去。>
<天乐隐微微，听来声正稀，无因捣药鸟，洞口忽啼飞。>
<藕花呈素质，兔魄散清光，我试平章看，嫦娥伴六郎。>
<日落沙犹白，云移水更清，高人弄明月，只欠紫鸾笙。>
<未忍罗带解，蟾光满绣扉，情深听玉笛，声隔粉墙儿。>
<一片相思木，声含古塞秋，琵琶是谁制，长拨别离愁。>
<夜凉山雨佳，然灯校仙箓，云晴溪气香，窗外胡桃熟。>
<穿破是君衣，死了是君妻，中原怀二子，吾友更何疑。>
<树起不见山，云生不见树，来往翠微中，衣湿非关雨。>
<霜降水反壑，风落木归山，冉冉岁华晚，昆虫皆闭关。>
<离骚容易熟，痛饮未应难，若解杯中趣，当筵振羽翰。>
<枫林已愁暮，楚水复堪悲，别后冷山月，清猿无断时。>
<沟暖冰初断，窗晴雪半消，馀寒不足畏，涂壁尽芳椒。>
<苍鼠莫穿板，有粟自可食，微声祸之枢，人心安可测。>
<槐影绿成围，腰舆茧馆归，我躬惟服浣，先织衮龙衣。>
<清血流天地，花躯老甲兵，野塘岩下士，一日遂知名。>
<径尺千馀朵，人间有此花，今朝见颜色，更不向诸家。>
<春畦生百药，花叶香初霁，好容似风光，偏来入丛蕙。>
<高丘尽牛眠，云里松几个，扶策一登楼，目送双鸿过。>
<隔阔已经岁，相逢不置辞，情如淡交久，处士合吟诗。>
<生死同醒睡，亦如夕复朝，须知根本地，原不属增消。>
<凿井得泉水，清泠碧照人，铜瓶罢远汲，稍解仆夫勤。>
<调达丈五身，劫火烧不息，一生无所为，与佛作功德。>
<昔日梦辽西，生憎络纬啼，欢归秋夜永，不敢怨邻鸡。>
<镜湖水如月，耶溪女似雪，新妆荡新波，光景两奇绝。>
<嵩少何年出，遥寻庞德公，宁知高士宅，只在鹿门中。>
<潜陵蔓草中，知是谁家墓，白日无回光，青山有行路。>
<芍药花初谢，芭蕉叶已斜，窗前一夜雨，浮绿涨文纱。>
<胸中不平气，忽然凌太虚，无人哭一声，半夜思唐衢。>
<春色已平分，名花犹未吐，把酒一酬之，我歌花且舞。>
<照水冰如鉴，扫雪玉为尘，何须问今古，便是上皇人。>
<孤根托奇石，高节近清晖，更爱幽香发，随风入翠帏。>
<阁近山中寺，谁为清隐人，移文招不得，骑马入红尘。>
<节物都何晚，佳辰容易过，黄花不足念，当奈酒杯何。>
<本是山林物，中间一念差，稻粱今懒种，况乃种桃花。>
<朝抱琵琶出，暮抱琵琶还，琵琶声不改，人自老容颜。>
<窃弓俱奋臂，窥鼎迭磨牙，同姓馀中垒，昌言抑外家。>
<淋漓杯酒边，虎迹出龙泉，神物终呵卫，将门四百年。>
<今日翔麟马，先宜驾鼓车，无劳问河北，诸将觉荣华。>
<鱼鳞成石量，桑叶论斤卖，珍重丝网难，家家月中晒。>
<乍雨喷声歇，闲云落影空，满怀今日意，都付与东风。>
<阴阴松竹合，幽鸟傍人啼，一局枯棋罢，曦轮又欲西。>
<水笑杯犹渡，山惊锡尚飞，垂垂瓶钵老，何处未来归。>
<鸡鸣天汉晓，莺语禁林春，谁入巫山梦，唯应洛水神。>
<林壑昼冥冥，松萝覆野亭，一尘飞不到，门外数峰青。>
<赏花高阁上，负约罪难回，若许将诗赎，何时不可陪。>
<扫雪撼庭梅，烹茶折槛竹，清生腋底风，香润林间屋。>
<若冷头面在，生平不熨空，即今虽冷恶，人自觅残铜。>
<隔岸淮南树，中流渡北人，数来无急务，一数一回新。>
<苦爱堂厨美，獾郎喜覆羹，饱食林下笋，输与邵先生。>
<樵采徒为禁，英威岂得从，定知□路蚁，不畏水中龙。>
<冻折银瓶水，尘枯宝瑟弦，非关妾无梦，妾夜几曾眠。>
<连日无梳洗，云翘懒上簪，钩帘忽见月，始记是初三。>
<乡国久无望，仍存劫火馀，泪流双眼尽，得见故人书。>
<勾粤之劲干，燋铜为锋镝，一发三百步，秦军俱辟易。>
<门巷鸣乾叶，阶除吟候虫，幽怀不可奈，丝雨更濛濛。>
<寒云湿不飞，江路踏琼琚，香影无踪迹，罗浮月上初。>
<吾将招帝子，振衣朝玉宸，纵遇天阍谴，犹作谪仙人。>
<既为金界客，任改净人名，愿扫琉璃地，烧香过一生。>
<芳草池塘暖，东风桃杏繁，春归人亦散，寂寞锁园门。>
<旧雪逐泥沙，惊雷长荻芽，低檐一枝在，恐有夜来花。>
<疏筠轻带粉，老叶饱经霜，试问枝头实，何年集凤凰。>
<昔为郡下客，曾借水边居，秋水月为昼，春风花作庐。>
<危楼倚太空，袅袅一千尺，美人期未来，江云四面入。>
<眷此青田鸟，丹砂顶亦奇，他时词客访，迟尔报吾知。>
<萤度星依草，鸥来雪满汀，故人不可见，天际乱山青。>
<杉竹迷千嶂，豆苗萦一湾，麇䴥不相避，肥草隐潺湲。>
<平生一丘愿，不忘岳连姿，若求静寿意，一篑有馀师。>
<堂下心如铁，庵中语似雷，有人参此语，三个一坑埋。>
<棣华晴雨好，风急手足寒，百战今谁在，羁栖见汝难。>
<争进千岐捷，辞荣一著难，生龟教脱壳，试作个般看。>
<唤郎郎不应，郎自城中回，县官加粮税，面色如土灰。>
<年年二月暮，散乱杂飞花，雨过微风起，狂飘千万家。>
<丰茸斗春色，枝叶何娟娟，弱质难栖凤，从教香麝眠。>
<采鱼秋江上，鸥鸟来相随，荡桨忽惊起，云天碧四垂。>
<欲雨烟云凝，经秋苔藓多，凭君莫抛掷，留取伴吟哦。>
<酌酒桑阴下，邠风入醉歌，何须绳检外，名教乐还多。>
<清澜深几许，夏潦冬即空，定非蛟龙宅，徒为螺蚌宫。>
<敢拟弄水轩，悬匏比崇博，况有濠梁情，凭栏羡鱼乐。>
<坐爱清光好，更深不下楼，不因逢闰月，今夜是中秋。>
<夜寒惨不寐，起坐弹鸣琴，之人邈云汉，空杯难独斟。>
<今岁韶光好，时逢大有年，条风方被物，菖叶又催田。>
<山川万古秘，云雨一潭幽，何日卧龙起，碧潭空自秋。>
<风生百兽低，欲吼空山夜，疑是天目岩，飞来此山下。>
<身世谩悠哉，田园首重回，春来亦何事，忽忽叹庭槐。>
<青山无大小，总隔郎行路，远近生寒云，愁根不知数。>
<独饮自成趣，世情何用论，生平龙坂客，谁过雀罗门。>
<茗饮贵石泉，江流亦其亚，甘寒如此井，未肯出汝下。>
<学问非今日，唯须积年多，□看千涧水，万合始成河。>
<月午篱南道，前村半隐林，田翁独归处，荞麦露花深。>
<青青山上松，缭之以白云，云山不可到，图画只空闻。>
<弥年荆棘丛，芟除始成路，若自识道心，请从此桥度。>
<人见黄菊开，几见黄菊落，欲得诗脾清，摘英和露嚼。>
<长安不可见，但见暮云浮，因君北望处，动我江湖忧。>
<独坐幽篁阴，停绣更鸣琴，叶齐林影密，惟有清风心。>
<恻恻古帝魂，血尽江草湿，满放春山花，赭遍春山色。>
<蒲港侵衣绿，莲塘乱眼红，将身供世事，结缆待回风。>
<未能游汗漫，聊自托空虚，叹息紫芝老，寥寥千载馀。>
<直节老欲枯，初篁瘦而劲，祖孙知几传，不改君子性。>
<到日开三径，骚坛会九翁，数篇佳菊赋，应念赏心同。>
<梦断辽阳戌，心西火共流，莫言闺里苦，边塞正防秋。>
<莫遂终养志，难酬罔极恩，哀哀父母句，肠断不堪闻。>
<听鹤鸳湖晓，呼猿鹫岭昏，十年南北恨，无语独销魂。>
<潇洒渭川上，数竿净如许，秋思满江南，寒烟淡疏雨。>
<倦舞霓裳曲，曾教枕簟开，可怜魂梦短，不到蜀关西。>
<云生如涌泉，云散如翻水，百变一凭栏，悠悠定谁使。>
<东峰忽散云，飞光射檐端，未解消冰雪，晶荧一倍寒。>
<相看不忍发，惨淡暮潮平，语罢更携手，月明洲渚生。>
<骤雨青山滑，危桥野水横，途穷何处宿，孤艇问渔灯。>
<山头日渐上，山下日渐明，迟尔五色鸟，来为吾道鸣。>
<茂树荫虚窗，晴烟蔽深壑，林下独经行，藤花忽飘落。>
<背荫常先积，当明竟早消，草衰犹秀色，柳悴亦长条。>
<谢公何所忆，白日看云眠，忽梦惠连弟，遂得春草篇。>
<闲携九日酒，共到百花亭，醉里求诗境，回看岛屿青。>
<剪茅聊复尔，步屧欲何之，风捲三重去，危檐雀护儿。>
<朱晚鸟归宿，倦飞憎世樊，纶巾久接狎，诉语不嫌喧。>
<同州隔秋浦，闻吟猛虎词，晨朝来借问，知是谢杨儿。>
<斲石自何许，枕之怀赤城，空庐复蕙帐，旦暮白云生。>
<下为范公祠，上为万笏林，空瞻范公笏，不晓范公心。>
<飞鸟不敢近，晴天双瀑飞，却从云际望，空翠滴人衣。>
<昨游梅岭畔，翘望岭南云，恰属梅黄日，何由攀赠君。>
<愧我尘埃客，两过丁卯桥，徘徊醉吟处，碧树自萧萧。>
<茧纸藏昭陵，千载不复见，此本得其骨，殊胜兰亭面。>
<踏雪觅刘郎，相看成一笑，不如王子猷，空返剡溪棹。>
<顽石本在世，启母人亦知，可怜宋太后，死骂宁馨儿。>
<过楼还绕井，入户更深深，老可观书卷，惟应照我心。>
<汀洲木叶下，斜日倚湘娥，我欲采芳草，洞庭秋水多。>
<一竿风雨寒，独占严陵濑，苟非伸脚眠，曷见光武大。>
<山郭媚晴曦，浮岚散芳树，鸡犬寂无声，人家已深处。>
<君有非常罪，幸此非常赦，收身黑水西，重入白莲社。>
<怒毁成愎谏，喜誉若争怜，借将颔下气，增取面前妍。>
<白鼠黄金精，将迎万里程，若将劳费计，千里马犹轻。>
<我以沤为我，沤为我即沤，非沤亦非我，机事两忘不。>
<绛萼梅初蕊，青条柳未阴，群芳自先后，一气本无心。>
<身外留黄犊，山中耕白云，不随樵子去，无路得寻君。>
<古屋深于洞，门前种白莲，好寻当日社，重结此生缘。>
<渰渰来天际，津津溜苑墙，还腾百川水，一雨遍遐荒。>
<天气秋晚晴，坐看西山色，前溪有故人，草深行不得。>
<客路当除夕，凄凉倍忆家，钟声何太急，断送旧年华。>
<远客贪晨发，三更梦巳回，江声如骤雨，吹到枕边来。>
<忆昔逢重九，登临不惮遥，弟兄同把酒，行乐兴飘飘。>
<为忆南游人，移家大堤住，千帆万帆来，尽过门前去。>
<飞泉龙口悬，平石鳌背展，高会瀛洲人，一笑沧浪浅。>
<暝色沧州迥，秋声玉峡长，只因江上月，不觉过浔阳。>
<冷石眠夏天，冰室透毛骨，所以安乐窝，大暑苦不出。>
<羊皮赎去士，马革敛还尸，天下方无事，孝廉非哭时。>
<积雨开新霁，汀洲生绿苹，临流望远岫，归思忽如云。>
<忌满光先缺，乘昏影暂流，既能明似镜，何用曲如钩。>
<使君美且仁，遍地种桃李，岂独放春花，行看食秋子。>
<犬马何以别，斯言似太深，深言为养者，可不敬于心。>
<吾兄喜酒人，今汝亦能饮，一杯归诵此，万事邯郸枕。>
<劣知针粟大，出没似通灵，不但能膏吻，元来善隐形。>
<采莲复采莲，盈盈水中路，鸳鸯触叶飞，卸下团团露。>
<朝发盘塘坳，夕望平阳郭，江空雨冥冥，无风客帆落。>
<四海兵今息，耕夫未得知，黄粱不敢吃，碗尚半蒿藜。>
<帝里金茎去，扶风石柱来，山川殊未已，行路方悠哉。>
<钓璜不钓月，钓月不钓璜，夜来得月处，钓丝俱已忘。>
<久向憨狮子，今来见影堂，白云何处去，闲却半间房。>
<西塞云山远，东风道路长，人心胜潮水，相送过浔阳。>
<何处北峨驿，门前江可怜，若教居孔老，川上意依然。>
<篷开山献绿，杯动水含烟，不用池塘梦，偏宜共酒船。>
<松节凌霜久，蓬根逐吹频，群生各有性，桃李但争春。>
<铁石馀生色，冰霜作晓妍，春雷明日起，何处尚龙眠。>
<手子从君把，腰支亦任回，人家不中物，渐渐逼他来。>
<貂帽频沾赐，今番新制奇，传宣宵入直，戴月出宫墀。>
<二室接浮丘，东来渡淮水，三花何处开，半在白云里。>
<宫殿云霄近，山林雨露深，九重明主意，一寸老臣心。>
<为贪真境好，每到即忘归，叩齿漱明月，清光生羽衣。>
<眼中万少年，得志行所为，白马蹴微雪，追随燕蓟儿。>
<翩翩贤刺史，问俗古青州，我若登东岳，传声海岱楼。>
<好去文房宝，坚刚宜自持，吾家藏有尽，黄子玩无时。>
<砂锅注清泠，洗面还洗心，其器苟不洁，徒称玉与金。>
<忆山频得句，到此句全无，扶杖沿山觅，时闻山鸟呼。>
<石壁倚苍峭，香荪湿蒙茸，闻名九歌里，识面此山中。>
<春水荡菰蒲，双双出翠凫，那能远相逐，不解自相呼。>
<一片耶溪水，佳人拂镜过，至今生菡萏，香比洞庭多。>
<空山不见人，但闻人语响，返景入深林，复照青苔上。>
<相思复相忆，夜夜泪沾衣，空叹复空泣，朝朝君未归。>
<寒江流不极，叠浪日沄沄，讵是悲鸣苦，端由清夜闻。>
<伊叟已先至，兴公犹未归，凭高东北望，一片白云飞。>
<楼拥千章木，山横一段云，夕阳遮不尽，犹照白鸥群。>
<本是扶犁客，随缘漫作官，故山应念我，薇蕨已阑干。>
<斜阳榜钓船，秋色满江天，彷佛吾家近，沙村落雁边。>
<辈流魏家芳，要领僧榻梦，翛然目为青，未敢蜚鸿送。>
<梁楚连天阔，江湖接海浮，故人相忆夜，风雨定何州。>
<兹山奇且丽，回与江村合，幽人去复来，斜阳在孤塔。>
<月落天将曙，风高浪欲层，夜来春草梦，先已度西陵。>
<结阵时南向，楚云千万重，相呼恐相失，日堕九疑峰。>
<轻圆兀其颠，不受暑雨厄，时将篷外挂，旋转卷七泽。>
<敛辔遵龙汉，衔凄渡玉关，今日流沙外，垂涕念生还。>
<秋风送尔去，尔去几时来，独立江亭上，长空一雁回。>
<涓涓山下水，日夜游从东，策杖临流者，曾闻说圣功。>
<发为思乡白，形因泣泪枯，尔曹应有梦，知我断肠无。>
<浮山不复浮，与罗合为一，若非一铁桥，安得如胶漆。>
<秋雨中宵滴，寒蛩四壁吟，灯前搔短发，谁会此时心。>
<皎洁侵寒陌，雰霏二月初，梨花香未散，随影落吾庐。>
<明月何时掇，秋风几日还，若教人不热，敢怨我长闲。>
<世路山河险，君门烟雾深，年年上高处，未省不伤心。>
<朝晴翠方浓，日夕色更玭，何时最鲜明，一雨自天洗。>
<平湖万顷碧，谢客一开颜，待得临清夜，徘徊载月还。>
<暮色溪山远，烟林一两家，孤舟何不住，雁欲下平沙。>
<随意踏春沙，缘塍度菜花，偶逢溪叟语，行到野人家。>
<一水满不容，一水满欲施，海若乃汪汪，二水小如卮。>
<蒲长荷已折，秋水碧相涵，日照沙洲暖，鸳鸯睡正酣。>
<树密深浓翠，孤烟淡作云，前村闻犬吠，暗路草中分。>
<湖上春何在，罗浮梦已空，清香入书屋，不是杏花风。>
<溪流去无穷，路远更难尽，信步到桥边，望中千里近。>
<长卿故倦游，藜床壁间挂，但唤尤老来，青山随意写。>
<能白更兼黄，无人亦自芳，寸心原不大，容得许多香。>
<近学新医者，还知此事难，将针宜刺浅，方便更须端。>
<细雨桃花水，轻鸥逆浪飞，风头阻归棹，坐睡倚蓑衣。>
<冬入愁寒雨，云开近夕阳，片虹天外出，斜照媚林塘。>
<庭前绿荷叶，香气浓于酒，疏雨忽飞来，的皪明珠走。>
<陆地无根客，江村有发僧，两盂残喘粥，一寸苦吟灯。>
<地胜风雷吼，人疑涌海潮，将军英爽在，何物敢兴妖。>
<愿君似芙蓉，不食犹可衣，芙蓉且有实，一一含霜肥。>
<鉴止不鉴流，爱此一泓净，清夜月团团，空明两相映。>
<五代浮屠阁，危层不易攀，晓光诸寺塔，晴露别州山。>
<霜风欺断柳，星月爱平芜，船暖知村近，钟寒想寺孤。>
<云开山晓色，风静鸟啼音，物意含春意，渊深似道深。>
<乘凉登水榭，见那采莲船，石阙映芙蓉，含悲谁复怜。>
<耻与俗同犀，惟有身随影，不谓世尘中，梅亦更此境。>
<暑雨过不尽，斜阳穿湿云，雷声近还远，隐隐隔江闻。>
<昔乌巢我树，母在慈乌来，无母今何恃，惟增返哺哀。>
<紫翠望云岚，山前一径杉，冥冥烟雨里，枉道访仙岩。>
<北来汉使者，秋枉粤山人，遥指飞霞上，青松挂月新。>
<独坐幽篁里，弹琴复长啸，深林人不知，明月来相照。>
<万物天为大，中间地次之，成功付诸子，父母似无为。>
<欲泛忘忧物，秋英采掇难，道旁多苦薏，亦作菊花看。>
<夜遥兰缸灭，明月赠我光，不愿照侬闺，愿照君子方。>
<独坐贡闱里，愁多芳草生，仙翁昨日事，应见此时情。>
<细问太来者，暮宿汉阳城，三日望京山，五日过西陵。>
<少陵云间诗，重岩班菊蕊，二章刻岩腹，千载今可视。>
<住山头欲白，何尔太邪揄，却厌旧时面，丹青别换模。>
<少年初未知，事理相背驰，于今始明白，养子欲经师。>
<浮名渺吴会，耿耿千里淮，朔风吹高鸿，安得与人偕。>
<柳丝缲十丈，蘸水绿条鲜，何事江边客，相过不系船。>
<船头一杯酒，嚼碎匡庐峰，湖波添砚水，尽日舞蛟龙。>
<少年闻雁声，老年闻雁声，乡心无老少，何处最关情。>
<千珠复万珠，难买绿珠子，不买绿珠生，但买绿珠死。>
<白发惭春色，愁心似落红，葡萄君不醉，何以受东风。>
<椒殿霞觞举，金花拆胜鲜，年年庆佳节，眉寿祝绵延。>
<向晚意不适，驱车登古原，夕阳无限好，只是近黄昏。>
<白首难会面，今日况重阳，第恨长称寿，年年在异乡。>
<平生偏好酒，劳尔劝吾餐，但得杯中满，时光度不难。>
<丛丛水边芦，雁雁滩头泊，我不解丹青，小诗亦可貌。>
<登高迎送远，春恨并依依，不得沧洲信，空看白鹤归。>
<旌旆簇雕鞍，花袍紫凤团，路人潜侧目，敢谓沐猴冠。>
<桃李艳阳态，笑我不入时，松竹贫贱交，却是同襟期。>
<夭矫五苍龙，一夜化为玉，欲乘向瑶池，懒不代吾足。>
<前山收苦雾，宿鸟有新声，万里南天客，三冬此日晴。>
<瑞霭浮龙鉴，凉飔拂燕钗，瑶钟献冰醴，暑殿雪盈怀。>
<开口赠两桡，老婆心更切，回首与翻身，亦未为剿绝。>
<死去君何恨，藏书大得名，纷纷薄俗子，相激转相成。>
<春来草自青，鵙鸣芳复歇，长啸山中人，披襟弄明月。>
<与欢游池上，荷生满绿池，朱花似欢面，素藕似欢肌。>
<尊者老不枯，魁然挺高节，求心已无心，断臂犹立雪。>
<夕阳明远山，万叠横紫翠，扁舟早归来，飘萧起孤吹。>
<怪君岿如山，诗句最奇峭，此篇如缚须，为作陆云笑。>
<草合路如线，偶随樵子行，林间遇磐石，少憩看春耕。>
<已过花王候，才闻近侍香，来游禁酒地，免作退之狂。>
<玉陛尊梁帝，金园号群公，闻经同泰寺，索蜜净居宫。>
<溪响到还散，岚光聚复空，窗寒过云雨，帆饱上滩风。>
<一峰一瀑布，高者是黄岩，雨过人争望，湖边宿片帆。>
<一花三百朵，含笑向春风，明年三月里，朵朵断肠红。>
<经窗灯燄短，僧炉火气深，索落庐山夜，风雪宿东林。>
<酸风侵短褐，野路迂涧南，薄暮欲飞雪，梅香点归骖。>
<小窗寒烛夜，结纽缀郎襟，不结寻常纽，结郎长远心。>
<蓬莱波浪浅，汀洲杜若新，暖云不作雨，闲杀钓鳌人。>
<一宿东山下，山高云雾深，何时重策杖，月出听猿吟。>
<莫作河中水，愿为水上舟，舟行有返棹，水去无回流。>
<月白玄鸟归，山空松子落，知心千载人，神交付溟漠。>
<寒云拥户白，新月印溪清，相逢怜夜色，不寐到天明。>
<方期秋气高，遍阅山水窟，青鞋此蜚动，幽意那可及。>
<细切如丝菜，添斟献颂椒，未曾守除夜，早已问元宵。>
<睡起打新莲，莲塘红日鲜，珠儿停叶露，曾得几时圆。>
<本是一顽石，偶如龙角象，至今渴仰人，便作风雷想。>
<临川数落花，康节爱花谢，若作荣悴观，此特花之下。>
<经始得山居，幽寻迹不疏，自开溪上径，花露泣前鱼。>
<今岁愁咸早，秋分害早黏，无多遗穗在，妇子亦腰镰。>
<满城都是火，府官四散躲，城里无一人，红军府上坐。>
<凉风四山合，月上西崖早，古道断归樵，啼螀在秋草。>
<虬枝乱如织，崇朝羃烟雾，何人画匡庐，请君添瀑布。>
<楚城今近远，积霭寒塘暮，水浅舟且迟，淮潮至何处。>
<爱莲何所喜，杀藕亦忘嗔，水流花自落，空池静无人。>
<懒瓒真懒瓒，残楮复残墨，不结丹青缘，物外写秋色。>
<野寺一僧住，朔风万里来，敌营犹未徙，猎火照边台。>
<去春蒙尹召，曾一泛湖光，和靖应相笑，君房有许忙。>
<把酒对崔嵬，青山颜亦开，吾嗟不如女，曾见古人来。>
<自幼耽章句，年高竟未工，自称豁达老，人号嗫嚅翁。>
<一片吹来锦，人言是杏花，倚栏堪把玩，胜似日边霞。>
<草𪨗投安夜，绳床卧稳时，一枝聊暂寄，明日不须期。>
<迈古大夫名，后成大前造，千崖秋气高，落成偕父老。>
<驴耳对轩轩，争酬价十千，眈眈两虎视，不值一文钱。>
<竹林春雨过，瘦笋迸苔长，坐待成高节，清标出短墙。>
<独卧孤篷底，长途此夜穷，殷勤解留客，惟有石尤风。>
<天寒山气黄，日暮竹色碧，住庵人勿惊，此景有此客。>
<雨送炎官印，风宣白帝麻，欲知秋面目，细看木犀花。>
<枕边不计程，驿路如可记，一样梦还乡，多君五千里。>
<万里倦行役，秋来瘦几分，因看河北月，忽忆海东云。>
<莫爱西湖好，涓涓去不回，无情是江水，犹解及时来。>
<寒井深无极，人谓藏虬龙，尝闻救炎旱，丝雨洒长空。>
<山北天泉苑，山西凤女家，不言沁园好，独隐武陵花。>
<亲劬何以报，子职贵乎勤，梨本非难熟，瓜殊未易耘。>
<作畎捉檐卸，呼田欸乃侬，山塘莫车水，梅雨正分龙。>
<此日长昏饮，非关养性灵，眼看人尽醉，何忍独为醒。>
<虚亭万竹中，亭午日色薄，风寂不闻声，时闻落新箨。>
<路行三蜀尽，身及一阳生，赖有残灯火，相依坐到明。>
<犬吠村墟改，人移井臼空，谁家收栗罢，林脚有遗蓬。>
<荷锄田泽畔，垂手引模糊，陷溺今方众，君还有意无。>
<山僧对我笑，长见说归山，如何十年别，依旧不曾闲。>
<海上春常满，人间日易斜，白头浑不老，岁岁阅桃花。>
<幸与蘼芜并，无花亦自芳，美人相忆苦，日夕澧川阳。>
<淤泥生净质，妙观起凡心，少见人间瑞，谁栽满涧浔。>
<暮来妆阁冷，风使雪花多，若作春杨柳，当如飞絮何。>
<昔日三千宠，君王独爱才，芳心托下土，犹傍粤王台。>
<西溪殊近郭，少华更当轩，竹径通华表，松庭接绀园。>
<年抛造化外，气入烟霞间，夕阳林下路，白发照青山。>
<怕病偏生病，伤春更送春，燕莺休告诉，我亦有情人。>
<妾作五言诗，试写梧桐叶，因风寄赠郎，期与郎相接。>
<翠翘珠掘背，小殿夜藏钩，蓦地羊车至，低头笑不休。>
<不道西山高，却道日将晏，谁知夹日乌，阳光犹自烂。>
<树顶烟微绿，山根菊暗香，何人独鞭马，落日上嘉祥。>
<彤霞贯来久，赤石异诸崖，月照夜光发，风生云雾埋。>
<竹阴清入骨，消得此闲行，不待锄苍藓，频来径自成。>
<盈盈春园月，风动百花香，不见花开处，苍云蔽月光。>
<七池流且汇，一水犹在山，萦回忽成文，至此将下田。>
<水浸菩提坐，风传戒定香，藕根金锁骨，花面玉毫光。>
<甘苦全无与，平生薄自居，齿牙虽得利，骨肉渐应疏。>
<桃花洞口开，香蕊落莓苔，佳景虽堪玩，萧郎殊未来。>
<云涛注壶口，水府蟠九垒，公子莫争舟，蛟龙方骫骳。>
<缟带横秋匣，寒流烱暮堂，风尘如未息，持此奉君王。>
<桂水依旧绿，佳人本不还，秖应随暮雨，飞入九疑山。>
<微风不动波，莹可照毛发，谁解与渠磨，寒空秋夜月。>
<一只还西天，一只留在兹，怕作延津去，劳师谨护持。>
<客居邻小市，有酒有黄花，莫讶无诗友，故乡天一涯。>
<淼淼三江水，悠悠五岭关，雁飞犹不度，人去若为还。>
<凡花皆可爱，萱草更忘忧，未必真能尔，聊将慰远游。>
<雨晴春色暮，花落水初深，好共潜游去，人多结网心。>
<人道此花贵，岂宜颜巷栽，春风情不世，红紫一般开。>
<曾味西窗稿，经年齿颊清，细评何物似，碧涧一杯羹。>
<搔首意不满，聊凭象栉功，高情唯自适，岂恤鬓如蓬。>
<冥冥洞壑青，漠漠山烟紫，仙人驷苍虬，忽向神霄起。>
<一年田地熟，赋外乐天真，便不打鼓笛，也是太平人。>
<佛心随处见，层出更分明，不用催灯火，天高月自生。>
<深深惟使君，草草学田舍，持此归与心，随时自潇洒。>
<西风昨夜秋，琪树芳华歇，独有修篁枝，虚心保贞节。>
<金为莲叶珠，珠多叶倾覆，使君勿爱金，莲茎自矗矗。>
<宋玉天南客，秋来愁自深，清霜数行雁，明月万家砧。>
<干无筇九节，叶类柳三眠，介若此君操，不因霜雪蔫。>
<莲叶石台古，贯花金字封，座空人已去，护法有天龙。>
<重重金殿里，锁向帝王家，纵得游灵沼，何如睡暖沙。>
<霡霂林皋暗，低迷草树平，春膏浃南野，吾欲偶邻耕。>
<丛菊生堤上，此花长后时，有人还采掇，何必在春期。>
<平潭澹不流，寒影群峰集，斜阳一以照，彩翠忽堪拾。>
<姑今病且死，颇愧妇恩深，但愿妇有子，皆如妇用心。>
<一饭人间少，英雄饿未央，祗应从妇女，日日乞壶浆。>
<昔过筼筜谷，钩衣石角斜，儗寻龙作杖，拾得上天槎。>
<一口吸西江，吐向剡溪纸，坌涌不可收，一笔一千里。>
<路转左画方，水来斜中矩，不解写黄庭，倚筇看白羽。>
<离披寒露下，萧索微风触，摧折有馀青，从横未须束。>
<十里城阴道，西湖一派分，秋晴沙岸尾，时见白鸥群。>
<海上青毛鹤，山中绿发仙，相期采九节，同尔寿千年。>
<旧腊缘多雪，新年未有梅，殷勤下天竺，隔水两株开。>
<生憎双蛱蝶，终日镇相随，不是韩凭魄，何须风太吹。>
<终日无获禽，古人猎在德，非德为禽荒，猎食吾不食。>
<瑶环月下鸣，翠带风中举，胡然洛浦神，胡然汉滨女。>
<远寺一声钟，檐楹惊宿鸟，拂衣风露清，月落千山晓。>
<晓色兼秋色，蝉声杂鸟声，壮怀销铄尽，回首尚心惊。>
<柳市村村接，松灯点点明，家家倾蚁酒，夜夜鲙鱼羹。>
<独行入春竹，路出鸟鸣涧，长风吹予怀，仰见伯夷面。>
<日暮山寂然，树响栖乌下，独行深涧边，野华摘成把。>
<川原万草木，总放无量光，要识和同意，乾坤不閟藏。>
<天门无限好，却莫忘人间，度了众生后，丹元才放闲。>
<是谁为洞主，非我亦非伊，承前须直领，不用转头思。>
<尽洗铅华态，惟馀冰雪姿，和风任披拂，休向笛中吹。>
<白雪堆秾李，红蓝染靓桃，晨妆须蚤看，莫待日华高。>
<寂寂东篱下，黄花意自真，笑杀龙山客，空迟落帽人。>
<寄买红绫束，何须问短长，妾身君抱里，尺寸自思量。>
<主人耽诗书，乐道深居久，挟策往来游，东冈复南亩。>
<湿屈青条折，寒飘黄叶多，不知秋雨意，更遣欲如何。>
<日落大江黑，月上万山静，独客坐寒窗，孤云起前岭。>
<远峰列石城，众水护山郭，禾黍遍郊原，鸡声暗篱落。>
<北风号永夕，寒月照穹庐，梦里闻天语，褰衣下玉除。>
<内外期无患，兢兢理万几，延英勤讲论，遑恤汗沾衣。>
<臆前虽阔备，眼旷腹须平，项长筋骨促，尾骨短为精。>
<日落清江外，云封石壁间，不知斜照里，还见万重山。>
<天机我不言，言之欲谁领，柳塘春水深，弄此白鹅影。>
<十载吴明卿，相闻不相识，遥夜武昌楼，梅花飞铁笛。>
<地润础流水，气蒸人脱裘，前知暴雨至，孰解老农忧。>
<苍崖在天半，茅屋傍溪口，扁舟横钓竿，疑是桐江叟。>
<穿云来自远，激砌流偏驶，能资庭户幽，更引海禽至。>
<引蔓出云树，垂纶覆巢鹤，幽人对酒时，苔上闲花落。>
<山山能作雨，面面尽来峰，倚遍栏干曲，归心曲曲同。>
<何年韩相岭，此日共攀跻，尔我投闲意，相看路不迷。>
<的皪开雕槛，氤氲入绮栊，何须傍班马，卧起二花中。>
<蕲产名天下，含飔别样青，中郎如一见，应不数柯亭。>
<隔沙人语净，空庭露未稀，起来看月色，溪影冷侵衣。>
<幽深红叶寺，清净白毫僧，古殿长鸣磬，低头礼昼灯。>
<辛勤成雁塔，俄赴积薪焚，静夜眈眈影，疑来护刻文。>
<黯黯侵魂点，愔愔入耳声，那堪如晦刻，庭树复鸡鸣。>
<行路到溪穷，寒流自浼浼，客立平沙上，篙人舣船待。>
<庞君居鹿门，郑子耕谷口，西山蕨正肥，此乐君知否。>
<剑履崇刀笔，钧衡付蹶张，贾生年尚少，且去傅诸王。>
<人心生剑戟，世路足风波，祇有归田好，谁能自揣摩。>
<老子爱江水，江面开竹门，江流竹影薄，子细见前村。>
<无食妨何事，吾儿可散愁，焚香正巾褐，听汝读春秋。>
<金炉烟霭微，锦釭残影灭，出户独裴回，落花满明月。>
<姓字闻京兆，才名比孟郊，欲知诗意味，元不在推敲。>
<北阙诸公贵，东门几客还，撇来缸面酒，携坐屋头山。>
<两国争衡际，诸君袖手观，群然著珠履，谁肯捧铜盘。>
<蒿蒌沦为齑，吴酸古所尚，甘美可招魂，更有梅花酿。>
<扫地待花落，惜花轻着尘，游人空眷恋，踏去却寻春。>
<小胯骨若痛，牵连雁翅疼，从针须得穴，用药更持锋。>
<花落燕飞交，春风在柳梢，玉楼皆绣幕，高处莫安巢。>
<江风吹夜寒，白露凝芳芷，遥遥隔浦声，月中人度水。>
<秋夜凉如水，苍竿戛击清，喷泉珠错落，带月弄寒声。>
<起来不梳头，冒冷弄冰雪，侬手原不寒，郎心为谁热。>
<云巅老猿吟，松下仙犬吠，山童不知名，啸入青云去。>
<平湖万里宽，秋月一天白，隐隐岳阳楼，有人自横笛。>
<岁酒劝屠苏，楚声山鹧鸪，春风入君意，千日不须臾。>
<山中老禅寂，同坐说吴王，时有风前叶，铮然下屧廊。>
<送君江上雨，未及梅根渚，雨急天欲昏，不尽别时语。>
<咄咄休强名，刍狗亦为累，寂寥金粟身，曾未求诸己。>
<五十年间事，浑如晓梦馀，三郎南内里，何况老家奴。>
<移家钓海槎，荏苒岁云晏，木落烟水寒，菰蒲起征雁。>
<大藏五千卷，万法还归一，心心订密传，文字亦不立。>
<近舍新为圃，春梅避石开，风兼残雪起，诗思涩难裁。>
<铸印大如斗，佩剑长拄颐，不如茅屋底，睡到日高时。>
<何处苕溪好，请君来倚楼，西山也驩喜，奔走入帘钩。>
<杉松何相疏，榆柳方迥屑，无人擅谈柄，一枝不敢折。>
<莫亲于父子，天性有时移，竟以妇为厉，空令传作诗。>
<龙嘘石气浮，空翠不曾收，松径朝朝雨，萝窗夜夜秋。>
<霞坞光相炫，冰池冻半开，影随瑶色起，香逐彩旗来。>
<寥寥清夜月，现此亭中水，谁能同斯游，归唤寒山子。>
<云液落山腹，脉与昆仑通，云何山中叟，八十颜桃红。>
<生涯惟白业，心事只青山，花落云深处，牧童自往还。>
<古木闽州道，驱羸落照间，投村碍野水，问店隔荒山。>
<对槛青山露，群仙捧宝珠，求遗如起定，象罔是文殊。>
<浊酒几番醉，黄花千古秋，酒香花正好，不必漫生愁。>
<佛口如澜翻，初无一正定，画作正定看，于何是佛性。>
<烟起树亦暝，水生江岸窄，夜来别故人，风雨最萧瑟。>
<南村素心人，颇就陶徵士，长歌归去来，昨非觉今是。>
<门外春将半，幽禽语共新，宝陀岩上客，应笑未归人。>
<春色入垂杨，烟波涨南浦，落日动离魂，江花泣微雨。>
<乱石披浅流，水纹如绀发，驰晖忽西没，林光相映发。>
<旭日映帘生，流晖槿艳明，红颜易零落，何异此花荣。>
<函谷虽云险，黄河已复清，圣心无所隔，空此置关城。>
<却扫谢时流，秘书卧常把，谁知不出户，可以见天下。>
<维舟登野岸，因访故人居，乱后知何处，荆榛匝弊庐。>
<数幅生绡上，形容万态心，坐窥天下胜，何用远登临。>
<夜冰白莽莽，风来但飞沙，梁园一夜雪，枯树皆梅花。>
<清旦书窗外，深丛茁一枝，人寻花不见，蝶有鼻先知。>
<春色在寥廓，沈烟蘸玉容，缟衣轻似舞，乘夜上高峰。>
<清风摇翠环，凉露滴苍玉，美人胡不纫，幽香蔼空谷。>
<篱落深深巷，茅茨小小家，冬晴好行脚，何处不梅花。>
<赵氏连城璧，由来天下传，送君还旧府，明月满前川。>
<岧峣山上寺，近在古城中，苦恨河流远，长教眼力穷。>
<幽径为谁开，美人城北来，王程倘馀暇，一上子陵台。>
<黑风吹海立，云水渺三韩，蓑笠渔舟里，无心下钓竿。>
<命礼遣舟车，伫望谈言志，若值信来符，共子同琴瑟。>
<人归郭门树，鸟噪野田风，雨散高城上，日落深涧中。>
<文若忠于操，嘉宾谄事温，晦翁叹难嗣，坡老惜无孙。>
<偶来人境外，何处染嚣尘，倘许栖林下，僧中老此身。>
<嬴氏乱天纪，闲居三十载，平原独茫茫，紫芝复谁采。>
<静绕绿阴行，闲听雨声卧，还有感秋诗，窗前书叶破。>
<野塘冰半解，林薄路新除，行望荒郊外，寒风拂隼旟。>
<长路天俱远，高山日易昏，强余疲马意，垂首恋君恩。>
<人间何孝子，此日更求官，何以江门老，无诗送子完。>
<幽畦小雨馀，一一锦绣段，春日细春盘，悬知咄嗟办。>
<寂寞空山里，堪舆即枕衾，遥怜李学士，踪迹杳难寻。>
<风清宴瑶池，正拥万姬醉，忽有青衫人，穿仗献封事。>
<泠泠西穴间，终日滴甘乳，道傍渴者多，切莫饮豺虎。>
<夏园甘果熟，日觉树林稀，休笑道傍李，无人摘自肥。>
<砾索池边树，疏花照浅清，虽无却月观，且有一枝横。>
<直道难行久，前程岂易裁，逊斋姜辣口，奄有世间呆。>
<风吹洞口云，水动山头月，野老时问人，前村多少雪。>
<事故不可料，柯烂棋局更，两家骨肉内，往往隔死生。>
<斗转银河久，窗虚玉露寒，夜深明月里，梦绕五云端。>
<我爱韩亭好，霜空宿蔼收，望中江入海，应有济川舟。>
<上山日采樵，四十未成媪，因多脂粉花，颜色长能好。>
<匣里残妆粉，留将与后人，黄泉无用处，恨作冢中尘。>
<寻芳愁路尽，山寺始花开，独上高楼望，伤春不易裁。>
<嘉祐初开峡，南山岂浪传，我来寻旧迹，榛塞兴茫然。>
<事难处如易，役大办若细，才力运有馀，大川更谁济。>
<暖日晖晖动，清渠决决流，六宫修岁事，拂拭采桑钩。>
<花正日卓午，荷盖车轮开，群鱼聚池面，为有薰风来。>
<悠悠望深松，置马长路侧，岂为服誓言，良以尊旧德。>
<御服齐官献，生衣暴室供，金箱初进入，一一耀黄封。>
<八尺钓鱼艇，拖篷棹北风，一肩秋色里，瓢笠与僧同。>
<无语共春别，细腰枝上红，来年又相见，还恐是愁中。>
<世态频频换，君心炯炯明，能言少时事，满座便风生。>
<是法本平等，无怠亦无敬，如何证无生，却来见参政。>
<月转参旗横，梅花梦方熟，罗浮山忽来，毋乃地脉缩。>
<金笼锁鹦鹉，山木纵斑鸠，巧拙知谁是，天机不自由。>
<已见光风转，应知九畹深，殷勤采香洁，持慰美人心。>
<暑雨茅柴熟，秋风淮白肥，留连阮校尉，何日跨驴归。>
<紫粉蘸毫端，似为不平发，花神寂无言，书空常咄咄。>
<不及梨英软，应惭梅萼红，西园有千叶，淡伫更纤秾。>
<径踏云边石，衣飘树杪风，绣鞍行一马，玉管引双童。>
<高卧不知处，花含古洞春，白云来借问，三诏彼何人。>
<春禽犹竞啭，夏木忽交阴，稍觉秋山远，俄惊冬霰深。>
<晓立鸡声月，昼坐绿阴风，两行名教旨，千古此心同。>
<风声泛池荷，月色到衾枕，漕舟中夜喧，客子不遑寝。>
<常日区中暇，时闻象外言，曹溪有宗旨，一为勘心源。>
<太乙池中舰，洞庭湖上篷，问谁今得乐，宇宙钓丝中。>
<太湖与雁荡，相去二千里，六月吾几间，风雨一弹指。>
<肃肃槐庭午，沉沉玉漏稀，皇恩乐佳节，斗草得珠玑。>
<晹光出扶桑，照耀四天下，慧日破无明，蒙光失长夜。>
<采苗能胜芹，摘实可当粟，瓶罄罍未羞，难贮杯中醁。>
<赤骠何神骏，应怜识者希，贤才生并世，腾踏看追飞。>
<巧转上人衣，徐行度楼角，河汉冷无云，冥冥独飞鹊。>
<达晓寝衣冷，开帷霜露凝，风吹昨夜泪，一片枕前冰。>
<山居未离群，结台拜石友，请看点头时，莫笑襄阳叟。>
<草宿青山寂，松林白日寒，丹成人已化，犹自闭空棺。>
<平生用不尽，古人一卷书，持此争愚圣，今人万卷馀。>
<倾酒向涟漪，乘流东去时，寸心同尺璧，投此报冯夷。>
<点点抱阳峰，顾恋如子母，欲知无言妙，更问山中叟。>
<堂上三千宾，堂中六一叟，无日不开花，无时不携酒。>
<玉砌晓光寒，家风个样生，须知平白处，著脚是深坑。>
<朝见青山雪，暮见青山云，云山无断绝，秋思日纷纷。>
<世事了不闻，峰头数椽屋，𣃁取华山云，长歌下空谷。>
<偶来俯沧波，遥见生白苹，望望不得上，笑彼涉江人。>
<濛濛接白云，皎皎混清月，长歌古人句，山明望松雪。>
<帘内延湘妃，帘外种湘竹，秋风何泠然，淅淅动苍玉。>
<涓涓薄暮霜，袅袅经秋雨，深院寂无人，丛篁自相语。>
<主将有号令，团兵守地方，休持一寸草，杀汝弃沙场。>
<客愁看柳色，日日逐春深，荡漾春风起，谁知历乱心。>
<芳树接云烟，孤台半接天，八公自来往，诗咏小山篇。>
<卧病忽惊秋，剖瓜满彩楼，有怀情不寐，新月曲如钩。>
<柳挂九衢丝，花飘万家雪，如何憔悴人，对此芳菲节。>
<居北有朝路，居南无住人，劳师问家第，山色是南邻。>
<烟轻红玉重，惊鸟别湖桥，徐起说清梦，如风啭绛桃。>
<涧口架飞梁，山腰束微路，悬厓有茅屋，尽是赍粮户。>
<眼昏身手钝，上马怕风沙，祇好扶藜杖，循篱看落花。>
<旧游二三子，长才久争雄，相期桂子府，同上蓬莱宫。>
<安得安期枣，如瓜恐不然，楚江萍似斗，泰华藕如船。>
<一壑飞晴瀑，双崖控蛰龙，欲知台上雪，六月是三冬。>
<肩舁仍挈榼，莫怪就君来，秋雨经三宿，无人劝一杯。>
<图书如蘧庐，吏事累志意，招邀即逍遥，醉寐自弃置。>
<浇花惟要早，芟草不知名，新竹生来巧，南墙补数茎。>
<秋风不相谅，吹我破衣裳，独起向前阶，误踏草上霜。>
<种得四时花，终年香不绝，有暇辄开樽，何必逢佳节。>
<春入南枝早，含香不欲开，为天留一半，风日莫相催。>
<造化知何意，春归雨又风，今朝花落处，昨日满枝红。>
<昨朝才解冻，今日又开花，帝力无人识，谁知玩物华。>
<山深风露冷，何处有花开，直入云林去，香沿石涧来。>
<自寄还家信，闺人数月圆，住看沙溪口，终日问来船。>
<石多泉仄出，花密鸟斜飞，坐爱莓苔好，青青欲上衣。>
<御柳垂波绿，宫槐覆幄凉，香风随步辇，偏到殿中央。>
<蜘蛛结网疏，春蚕成密织，密织不上身，网疏常得食。>
<归计堕何许，出溪仍溯流，梦回牛溉路，行到马湖秋。>
<形胜据天险，金汤无以过，英雄多失守，制胜在人和。>
<送别长干道，晴风翠羽繁，平安千里意，赠尔报乡园。>
<浪击冯夷鼓，舟行神女风，一夜几千里，犹在月明中。>
<平地有摧辀，慎者或不免，奈何千金躯，涉此风涛险。>
<兀石宽且平，识哉此谈经，默识浑无语，千原春草生。>
<穹庐迫淝水，黄屋幸澶州，谢傅方争弈，莱公亦掷骰。>
<脚底一朵云，乘之绕空碧，前身王子乔，今代李太白。>
<石田亦可耕，愿人行好事，舆中聊自吟，田父荷杖至。>
<月影黄昏后，诗天眼界宽，野香寻得见，石背一枝兰。>
<似妒梅花早，同时斗雪肤，新年三二月，还解再开无。>
<吹沙复喷石，曲折仍圆旋，野客漱流时，杯黏落花片。>
<济济斑衣子，怡怡白发亲，紫萱偏得地，玉树解留春。>
<绿蚁新醅酒，红泥小火炉，晚来天欲雪，能饮一杯无。>
<同辇笙歌地，荒池风露天，无心更怀古，凉夜正甘眠。>
<薄暮一凝伫，归鸿千有馀，倚松吟半饷，月影泻庭除。>
<有色同寒冰，无物隔纤尘，象筵看不见，堪将对玉人。>
<层岩飞茗烟，道人正高坐，牧童折山花，笑指神虎过。>
<开云凿山骨，磨出石中奇，共结陈雷谊，操心常若斯。>
<玉辇临前殿，方陈角抵嬉，如何熊犯跸，仅有一昭仪。>
<前途风色起，孤舟暂停泊，寒鸦不断飞，残晖在山阁。>
<昔从此路来，今从此路去，东海旧纶竿，还挂珊瑚树。>
<秋兴最难遣，诗怀如乱云，虽无少陵笔，一饭不忘君。>
<湖南有长街，栽柳不栽槐，百姓任奔窜，槌芒织草鞋。>
<滚滚势长往，泠泠味自清，拟将修水记，何况有诗情。>
<光武中兴主，严光避世翁，云边一片石，江上几秋风。>
<繁枝喜删除，劲节见独立，灌溉未逾浃，新笋已戢戢。>
<夕阳没晴空，倒影在石壁，长歌归去来，依依远山碧。>
<胡床高柳下，团扇入怀新，笑指纤纤月，蛾眉学未真。>
<表表青琅玕，倒蘸悬崖水，彷佛凤鸣阳，灵风吹欲起。>
<荡子秋未还，双蛾敛寒翠，微步入莲宫，谁知此中意。>
<小径亦徂来，绿云郁纷纡，幽人时纵步，拾得青珊瑚。>
<弧矢暗江海，百万化为鱼，帝子留遗恨，故园莽丘墟。>
<长生十赉者，朝夕持在手，深山还寄来，惯乞郡斋酒。>
<鹤驾乘风去，千年竟不归，石梁凭望处，空复白云飞。>
<断霭生春树，微茫隔远汀，梁溪新月上，照见惠山青。>
<萧洒桐庐郡，身闲性亦灵，降真香一炷，欲老悟黄庭。>
<相对莫辞贫，蓬蒿任塞门，无情是金玉，不报主人恩。>
<霜华净天末，雾色笼江际，客子常畏人，何为久留滞。>
<木末芙蓉语，当时不谓真，今来木末见，愁杀拟骚人。>
<天上金鸡石，何时坠此山，祇因鸣有信，流落在人间。>
<掩霭愚公谷，萧寥羽客家，俗人知处所，应为有桃花。>
<海门连洞庭，每去三千里，十载一归来，辛苦潇湘水。>
<道别即须分，何劳说苦辛，牵牛石上过，不见有蹄痕。>
<赐出银孩美，取义在宜男，感恩先祝圣，敬效华封三。>
<狱中生白发，岭外罢红颜，古来相送处，凡得几人还。>
<花落又花开，思君酒一杯，故山千万点，长向夕阳来。>
<屈指归来日，悬弧逼贱辰，蓼莪空洒泪，茅茨却无春。>
<阁道春风度，湘帘夜月初，多情双蛱蝶，也解逐羊车。>
<桃源在何许，西峰最深处，不用问渔人，沿溪踏花去。>
<讲罢穷神易，吟成泣鬼文，心营四海事，手握一环云。>
<雨罢飞花遍，缄愁对晚杯，客心将炀灶，同是一寒灰。>
<莫以真留妾，从他理管弦，容华难久驻，知得几多年。>
<秀目大头颅，英姿举世无，平生一瓦钵，何处有天厨。>
<縠管灰飞尽，金胥刻漏长，欢情与和气，并入万年觞。>
<梅花浸水处，无影但涵痕，虽能避雪偃，恐未免鱼吞。>
<剡溪蕴秀异，久郁少陵诗，今向轩前看，人如晋宋时。>
<今日东阳郡，城南尺五天，胡为五溪行，道里逾几千。>
<去国投兹土，编茅隐旧踪，年年秋水上，独对数株松。>
<抱枕无言语，空房独悄然，谁知尽日卧，非病亦非眠。>
<孝子身终者，非终父母身，武公年九十，戒我尚谆谆。>
<偶逢守愚翁，因知古愚直，直者天之德，大智藏诸默。>
<馀香带雪吹，瘦骨削琼枝，对影还疑梦，三更挂月时。>
<医和不可铸，空林芳菲菲，六丁护香珀，千岁以为期。>
<越国启封后，馀地连吴楚，事著因一时，留名遂千古。>
<雨歇路逾滑，山空鸟不飞，却思无事日，骑马踏泥归。>
<去蜀初游楚，吾方十二三，无成今长大，送汝不胜惭。>
<台章论致旱，槩斥政事臣，泾渭无分别，包容荷帝仁。>
<踏青晚醉归，郎醉且休寝，上堂问舅姑，挑灯还制锦。>
<高柳与新松，郁郁满前渡，故园春不见，见此故园树。>
<印马三屯去，期人五日旋，良宵嘉会阻，塞月好谁员。>
<少女怯危津，徘徊不敢度，急唤阿𡡉来，还寻旧时路。>
<避水行西境，豆中僻径斜，炊烟林内起，深处有田家。>
<山中多虎豹，月黑恐魂惊，君如来入梦，须随明月行。>
<登楼展幽步，俯见林壑美，落日凭阑干，当窗四山翠。>
<贤愚之相悬，千万或什百，所以天地间，寥寥苦难索。>
<屋新人喜居，屋弊人思去，主若善修完，何时不能住。>
<已被月知处，斩新风到来，无人伴幽境，多取木兰栽。>
<各自媚春光，轻红映浅妆，日融花气暖，忘却是谁香。>
<菲菲芳袭予，采采叶敷碧，捐躯陆羽经，钳口陈琳檄。>
<开畦分种味，插竹当垣墉，安得身无病，长为卖菜翁。>
<鸟道碧苔封，断桥芳草没，峰危似虎蹲，树古如龙屈。>
<荒山俄积玉，老蚌忽明珠，惟是据枯槁，年来一字无。>
<灵鹫古道场，摄乎大国间，一日忽翚飞，四顾无腼颜。>
<夏暑夏不衰，秋阴秋未归，炎至炎难却，凉消凉易追。>
<少小耽文字，初非哲匠能，空令为己学，老矣见何曾。>
<东梁与西梁，髵䰄双虎头，可怜长江水，分作川字流。>
<须弥本非有，芥子元来空，将空纳非有，何处不相容。>
<侬有白玉心，向人难道语，侬有绝代姿，对镜泪如雨。>
<吾蒙白裙帽，汝著紫袈裟，纵有傅大士，难和作一家。>
<花开山色中，鸟哢泉声里，相对澹忘机，辟书徵不起。>
<自今所赐馔，特敕许将还，为尔心饷母，君前无所餐。>
<峨峨采石矶，下有蛟龙窟，不见骑鲸人，波心堕明月。>
<君子之容舒，吉人之辞寡，有常则可矣，欲自得之也。>
<无尽谈空学，纵横胆似天，如何兜率说，不肯许他禅。>
<桃花浅深处，似匀深浅妆，春风助肠断，吹落白衣裳。>
<船头一摇桨，船尾万波随，闻道山中乐，无人尽日维。>
<瑞历岁惟新，物华春可爱，雪尽林弄姿，冰销水生态。>
<霜叶飞梁苑，风樯指上饶，江山应有助，别恨寄兰苕。>
<有客看萱草，终身悔远游，向人空自绿，无复解忘忧。>
<斗转银河仄，虚窗瞰远天，夜深明月里，梦绕五云边。>
<芳草连天碧，苍烟满眼飞，离心正断绝，独宿倩谁知。>
<吾犹金在冶，惟冶者所甄，谨毋出光怪，夜半号龙泉。>
<氐丑矜凶甚，临流列万幢，由来不自项，何荷欲浮江。>
<花寒未聚蝶，色艳已惊人，悬知陌上柳，应妒手中春。>
<保身须用哲，事繁诸葛死，牵牛饮颍滨，谁云高尚士。>
<群峰面面开，几处玉楼台，今夜望溪口，有人乘兴来。>
<故人不相见，三度梅花春，梅花最清白，写寄见情亲。>
<清苦良自持，忘言养高洁，夜静月明多，开门满山雪。>
<寒蛩兼夜雨，并作枕边愁，天涯有苦乐，两地一般秋。>
<判袂知非远，驰轺约屡经，犹于暮云底，回首汉皋亭。>
<断岸连苍山，寒岩多积雪，中有万古泉，淙淙声不绝。>
<蒲亭一长耳，何许得歌声，化我鸱枭类，而今哺所生。>
<昨夜楚钟鸣，飞霜下楚城，定知迁客鬓，先向鉴中生。>
<倦飞怜羽翼，引领一长鸣，紫塞秋何似，今宵月正明。>
<公欲空万有，谁哉记三生，结习知未断，斯文独钟情。>
<累累千万颗，颗颗说阿弥，何烦更采撷，百八手中持。>
<夫子虽云亡，未绝词垣笔，尚有代言书，昭昭比星日。>
<鼓吹传朱鹭，铙歌事已非，秋风荷叶底，憔悴白云衣。>
<墙角吐暗香，清白居上品，世人高着眼，梢头好光景。>
<守岁对寒灯，寒暄兹夜隔，侬作玉壶冰，愿君如松柏。>
<一瓢挂一锡，毋劳问姓名，欲识西来意，崖前柏子生。>
<醯鸡舞瓮中，井蛙居坎底，莫作一线看，开眼九万里。>
<阴森石欲搏，曲跃津难渡，欲留不敢留，一去一回顾。>
<畴昔何来此，青山与白鸥，絮飞春不去，潮返月频留。>
<织苇代陶瓦，破竹编篱笆，顾非城郭宜，自是山人家。>
<我有茱萸沜，遥同辋川底，登高少一人，又是王家弟。>
<危亭入幽深，正在修篁里，坐久寒逼人，暂来须索起。>
<日落鹧鸪啼，风惊翡翠飞，系船乘洛浦，曾上钓鱼矶。>
<水深莼茎肥，叶少如钗股，性滑逐流波，吴娘休得取。>
<坚白相非是，高虚目送雄，远公差解事，孔老各牢笼。>
<朝为去山云，暮为还山雨，谁谓物无情，欢期不知许。>
<朝餐赤城气，暮揽罗浮色，常有瑶草花，寒至不曾识。>
<木末俯清轩，独立久延伫，何人骑鹤来，髣髴吹笙侣。>
<带雨红妆湿，迎风翠袖翻，欲知心不卷，迟暮独无言。>
<云日能催晓，风光不惜年，赖逢征客尽，归在落花前。>
<桂影照三秋，亲龄连甲子，不用舞斑斓，象笏拜朱紫。>
<月新与月残，形状两相似，奈何人之情，初见自欢喜。>
<旧竹故偃蹇，新梢复昂藏，青云看直上，迟尔凤来翔。>
<凉风入庭树，晓日飞霜鸢，堕发如白雪，强欲随青烟。>
<连日强梳头，挽髻坐当窗，懊恼乾鹊噪，唶唶语成双。>
<出师亦多门，水陆迷畏途，蹭蹬麒麟老，危樯逐夜乌。>
<炎凉苍狗变，光景白驹驰，忽见镜中者，惊询汝是谁。>
<征衣须早寄，遥忆藁砧寒，莫讶啼痕少，相思泪已乾。>
<画角城隈起，风吹响入云，清秋易生感，深夜更多闻。>
<浓烟笼远岫，望眼如昏花，欲暮还欲雨，行人始离家。>
<乱石跳素波，寒声闻几处，飕飕暝风引，散出空林去。>
<浮云含雨意，斜日弄波光，暮景难留恋，谁言白昼长。>
<弱柳风前转，新凉水际浮，莼鲈如有待，归日正逢秋。>
<新岁朝元使，龙荒万里来，至仁天广大，朔漠亦春台。>
<江边醉长官，昔慕陶彭泽，未赋归去来，于今有惭色。>
<郎采首阳甘，妾采首阳苦，甘苦不同心，枝条但相伍。>
<柴门向江开，江风动林薄，幸有数垂杨，映门似帘羃。>
<今岁韶光好，田闾气象淳，政平无横赋，粟贱少穷民。>
<千峰雨雪时，别我情何极，不知天地间，更有谁相识。>
<独舒寒壑日，红紫一时删，暗香酬客意，谁会到花间。>
<沿月纵兰桡，江烟碧未消，清波不相待，转盼失溪桥。>
<裕陵临御始，像祭武襄公，郜六何为者，图形一禁中。>
<对席瑶池宴，凭栏竞渡船，薰风清漏坐，钩月夕侵筵。>
<山雨过临平，当门野树青，钓丝风不定，随意立蜻蜓。>
<暖日初添刻，柔风乍袭衣，弄孙时哺果，观织屡临机。>
<君为千里行，我此一室住，清风随画舸，已过江北路。>
<道旧西樵馆，山尊亦偶同，独邻归草草，不得看诸峰。>
<昨日看梅花，纷纷飘玉屑，今朝看梅子，已向枝头结。>
<箨香初解粉，叶嫩正含姿，长保青青节，相期岁晚时。>
<逋仙冻欲僵，春色恼吟肠，绕树全无影，满身都是香。>
<高浪蹴天浮，停桡且湾泊，寄语后来人，前途风更恶。>
<不是人间种，移从月胁来，广寒香一点，吹得满山开。>
<繁星俱拱北，何事却群飞，仁爱天常寓，明谟在炳几。>
<峭壁插青障，浮云涌雪涛，悠然对终日，兴与云山高。>
<首夏盘池里，新荷点数圆，主人行中选，故为作青钱。>
<君行巫阳道，妾住渚宫湄，莫恋荆台乐，轻抛桃李时。>
<圆眼珠单颗，方穿玉一洼，宝如双白璧，草了十黄麻。>
<仙馆憩旌舆，清篇手自书，拨烦虽欲往，俗吏得休无。>
<夜静客帆稀，渔舟尚未归，问君何泛泛，浮宅本无依。>
<树寒风起早，江静月来迟，此句中宵得，幽情欲语谁。>
<家人劝我睡，共说不眠难，官既未得差，眠时自不安。>
<气禀微有偏，积习日蕃衍，矫厉工弗深，其末必犹反。>
<清居爱泉石，似此亦怡然，洗耳还高卧，巢山未费钱。>
<晴峰飞翠霭，烟树隐尘区，何处幽闲客，相逢看画图。>
<可怜杨白花，飞似海青鸟，鸟衔花不来，空见他花嬲。>
<乾鹊本多声，藑茅亦世情，见郎亲笔信，难道不分明。>
<谭垒争尘清，诗坛传令急，今日有公事，俗驾不可入。>
<旋籴山田米，来供野店炊，一枝聊暂寄，不必问为谁。>
<山气最佳处，卷舒晴晦云，心潜帝乡者，愿作乘彼君。>
<为齐臣子者，此日若无闻，独有王孙贾，能知慰倚门。>
<三川岂无吏，大半风流仙，独有王夫子，此心常凛然。>
<伊阳下汝河，大淮望西浙，如何故乡人，却在他乡别。>
<内外都无隔，帷屏不复张，夜眠兼客坐，同在火炉床。>
<初日暑力薄，单车历城曲，隍飙卷蜻蜓，荇带舒复促。>
<俗尚家灵运，谁堪社远公，空山云不出，愁杀渡溪风。>
<长揖辞所知，去去濮水上，执手两无言，秋风为惆怅。>
<夏夜飞萤火，空山乱趁人，收拾书囊里，三更供苦辛。>
<荷花自有心，杀藕丝难断，辛苦背面啼，底是嗔郎唤。>
<塞虏常为敌，边风已报秋，平生多志气，箭底觅封侯。>
<高崖入烟雾，下有清泠渊，青鸾云中来，照影故蹁跹。>
<忽去为吴卒，深逃安汉公，翻身天地外，脱屣市朝中。>
<九华并六角，流传名不同，无如慰黎庶，为我扬仁风。>
<孤屿突苍翠，波环郁盘盘，谁嗜先春味，当来制凤团。>
<粲粲珠玑服，娟娟玉雪姿，东风庾岭路，春色在南枝。>
<清池开谷文，荷花对明月，闲看秋水篇，肝肠沁如雪。>
<连山暗烽燧，川谷血横流，挥泪临大江，上有行云愁。>
<绿剪龙鳞片，红翻鹤顶砂，谁家小庭院，雪里见宫花。>
<濡毫求露柱，堕履望奇书，问讯缘溪柳，新条可拂裾。>
<旧学樊迟稼，新通泛胜书，不成筹国论，且复爱吾庐。>
<昔日闻苏小，今朝见小苏，未知苏小貌，得似小苏无。>
<石火机锋上，那容著意根，透情名出世，离念是知恩。>
<歌舞重阳酒，今年犹去年，山中八石榻，榻榻是回仙。>
<老根呈冷艳，鼎立傲刚风，危坐曾台久，衰颜得酒红。>
<窗外雪犹冻，瓶中梅不开，烛花将暖气，催得早春回。>
<立马春池上，沙水清可怜，溪翁熟予马，汲罢不须钱。>
<一部廿七史，成败与兴衰，明知而故犯，欲将归咎谁。>
<白云来轩户，清风生涧壑，山僧不管春，岩花开自落。>
<愿饮西江水，那吟北渚愁，莫教留滞迹，远比蔡昭侯。>
<幽人睡为乡，长日踵纳息，天香唤醒然，颇复费诗力。>
<脆圆供小摘，不待四月雨，新诗同咀嚼，学子心独苦。>
<紫薇号舍人，红荔名郎官，梅花隐君子，未可一样观。>
<从他金兜鍪，不博白接䍠，季龙渡洛水，夺汝习家池。>
<峨眉山中老，千颂自成集，持问太和山，鹘臭当风立。>
<形骸久为累，三尸今晏然，安得鲁仲尼，展转铸颜渊。>
<入政惭无学，还家更读书，翻同小儿辈，相共惜居诸。>
<与客登高处，节物伤迟暮，不见白衣来，三复秋风句。>
<传闻汉帝怒，遣将靖边氛，安得从俘虏，南随霍冠军。>
<漏泄春光处，山寒已放梅，痴儿元不识，须待百花开。>
<郁水抱璿宫，飞甍湛新渌，势欲浮空明，何人断鳌足。>
<城下多春草，馆娃何处寻，惟有阊门水，前朝流至今。>
<珠皆泪所成，不必鲛人泣，三斛买蛮娥，馀以求大邑。>
<萱草花空发，丁香子又生，浮云无处所，孤月不须明。>
<畴昔鸳鸯侣，朱门贺客多，如今无此事，好去莫相过。>
<打窗风雨来，两耳惊不入，起来觅秋声，但见林叶湿。>
<少壮经勤苦，衰年始浪游，谁怜不龟手，他处却封侯。>
<客有骑牛者，人称古老仙，问知欲何往，大笑指青天。>
<居高贵能下，值险在自持，此石或可转，此报终不移。>
<不助五诸侯，蛮中窃为帝，谁知黄屋中，乃是一椎髻。>
<山楼积翠多，纷纷皆可挹，不知翠入楼，但觉琴书湿。>
<青山静如雾，飞泉何处来，声疑天外起，势散作风雷。>
<怪得北风急，前庭如月辉，天人宁许巧，剪水作花飞。>
<新月回宫檐，梅妆艳于雪，谁为五出花，能加天下白。>
<前马去骎骎，年少意有馀，后马追驰骤，喘杀肥髯奴。>
<却暑销清茗，忘忧引素琴，开轩松籁入，风味属知音。>
<翠壁看无厌，山池坐益清，深林落轻叶，不道是秋声。>
<多少间花草，朝朝抱瓮忙，园丁今夜睡，晏起亦何妨。>
<历历衔冰霜，缀作珠的皪，香色俱浑然，花中之太极。>
<早晚临妆镜，秋容怯玉钿，君心如日月，照妾似初年。>
<河柳擅佳名，青条发红穗，因愁百卉娇，强作芳菲意。>
<玉堂清不寐，尽日作秋阴，阁吏传将晚，收笺罢细吟。>
<群儿齐弄钓，其一偏多遇，馀三未得手，投竿来上树。>
<闻君庭竹咏，幽意岁寒多，叹息为冠小，良工将奈何。>
<元亮归去来，欲与市尘绝，何当过行轩，推窗玩新月。>
<黝然一潭碧，对此澹若空，物象从生灭，泓涵自不穷。>
<湖上山如故，湖边客总非，容堂今不见，凉夜草萤飞。>
<茅山陶隐居，自爱山云白，莫言难赠君，于今已成石。>
<莲叶看龟上，桐花引凤栖，圣人千万寿，福禄与天齐。>
<秋风魏瓠实，春雨燕脂花，彩笔不可写，滴露匀朝霞。>
<人心是浮云，一日几变易，吾友山下松，此心已如石。>
<石骨插天秀，烟花对人好，细草春复秋，壁立乾坤老。>
<物来言有应，事去言自忘，翛然一榻上，聊可傲羲皇。>
<石冈清绝处，兰若傍岩开，年远僧稀少，经廊生绿苔。>
<江南江北来，昨夜同枝宿，平明一声起，回顾已极目。>
<木主来西土，檀车济孟津，只应千万世，瞻仰首阳人。>
<蔼蔼春云滋，岩溜滴泉乳，独留一泓碧，去作人间雨。>
<昨夜蕊珠宫，冰壶弄秋月，不肯玉床眠，鞭龙醉中发。>
<牛膝寒嵚嵚，野日收蛮雾，鹁鸠溪南来，催人脱布裤。>
<啼血口流丹，月明花影寒，不堪愁里听，只好画中看。>
<削成苍石棱，倒影寒潭碧，永日静垂竿，兹心竟谁识。>
<方深有制度，撞之以合乐，止乐戛以敔，始终知所觉。>
<客舍曾留咏，篮舆今息肩，芝兰多继武，金玉总怡然。>
<春江正满时，未具衡阳楫，还携邓俊圭，江门与君别。>
<之人娴辞令，病起犹越声，不量苍苍鬓，属和愁仅成。>
<一阵催花雨，高低飞落红，榆钱空万叠，买不住春风。>
<穹壤有时敝，娥名万古垂，直从彤管笔，便到色丝碑。>
<文同本进士，家有筼筜谷，所以俞省元，胸中出淇澳。>
<樽酒津亭别，还城何所投，无情是流水，断送到南州。>
<雨后露华白，风前岚气清，秋心愁不展，垂白睡难成。>
<梅花清似雪，缥缈白云间，不有神仙住，谁传姑射山。>
<借此云窗眠，静夜心独苦，安得枕下泉，去作人间雨。>
<濂溪义安取，新郑与新丰，所以东塾子，拳拳东塾翁。>
<昏昏风浪里，瑟瑟打篷声，骚客千年恨，灵妃万古情。>
<采得蘼芜草，无花认不真，持之不忍弃，留问路傍人。>
<高桂发秋花，馀香入山阁，夜静凉风吹，纷纷和露落。>
<长贫一丈夫，回首愧妻孥，壮士心逾烈，高歌击唾壶。>
<褊地难层土，因厓遂削成，浅深岚嶂色，尽向此中呈。>
<心源无一物，何物更能浑，活活天泉在，凭君莫挠源。>
<扬善不扬恶，记恩不记雠，人人自欢喜，何患少交游。>
<胡虏何曾盛，干戈不肯休，闾阎听小子，谈话觅封侯。>
<嘉垣绕林色，高标相与清，阴凉流漫入，灵籁答空鸣。>
<对岸初封屋，临流已蔽汀，长江停衮衮，去鸟失冥冥。>
<父子本天性，人伦此其大，一言在有亲，不可薄厥爱。>
<石泉千古名，悠悠四时绿，清洁乃素心，白云一茅屋。>
<终岁都无事，四时长有花，小车乘兴去，所到便如家。>
<奇峰如立笋，太阴生古苔，谁能此出入，咄咄金石开。>
<东家石榴红，西家石榴紫，俱是一种花，同生不同死。>
<云澹江皋晚，飞香到短篷，望穷浑不见，恨满白苹风。>
<送君竹林祠，竹子何森森，不痛别离肠，但伤知音心。>
<青青水中蒲，谁能移之陆，妇人系所徇，憔悴甘独宿。>
<同人久别离，消息不曾知，心似长堤柳，千丝又万丝。>
<落袖红知白，沾池重更轻，隔堤斜日澹，织月较分明。>
<道原自天出，尧以是相传，曰孝悌而已，人人具此天。>
<谁道夔门陋，兹坊号庆丰，守臣忧国愿，端似杜陵翁。>
<小径三秋好，西风百本黄，但令频泛酒，日日是重阳。>
<南枝与北枝，葳蕤动寥廓，自有岁寒心，不随横吹落。>
<席边即水底，篷外是霜天，偶得寒更句，孤舟烛不燃。>
<昔人为己学，深旨妙隐微，三复尚䌹章，服膺愿无违。>
<日应东风转，春随北斗回，不须邹子律，馀暖到寒荄。>
<书窗映雪时，书声已闻世，留眼看光风，窗前雪初霁。>
<别梦萦千里，愁心隔五湖，乱山风雨里，相忆一灯孤。>
<长啸还江国，迟回别海乡，春潮如有意，相送过浔阳。>
<危栏跨长空，星辰俯手拾，独有紫薇垣，可望不可即。>
<避地成真隐，依山结草庐，此身无籍在，随寓即成居。>
<残阳在木末，远鸟下孤屿，渔舟归未归，吹笛芙蓉渚。>
<凤鸟久不至，哲人叹已矣，空留千载名，寂寞残阳里。>
<泠泠涧中水，瑟瑟松上风，大音自无听，月白千山空。>
<孤山夕云冻，皓鹤返林庐，参差破琼蕊，正是雪飞初。>
<秋风来苍梧，白月下九疑，不见湘夫人，一枝空泪垂。>
<断云送归雁，斜阳明晚枫，西风洒双鬓，醉倚危阑东。>
<湖外青山在，湖边人不归，古今无问处，幽鸟下渔矶。>
<美人卷珠帘，深坐蹙蛾眉，但见泪痕湿，不知心恨谁。>
<诗成手八叉，僧意欲笼纱，不敢轻枯树，春来不放花。>
<南山烟雨霏，北山风露多，衣沾非所惜，屦湿知如何。>
<昔可摧坚阵，今难作选锋，自怜吾鬓秃，亦笑汝头童。>
<霡霂朝来雨，旋添菜甲肥，邻翁亦真率，觅取到柴扉。>
<蝉声满秋树，云影护晴雷，独坐西风久，半空飞雨来。>
<积雪今晨霁，呼童出破茅，天心真可见，春色在梅梢。>
<何以嗣先烈，匪论达与穷，永惟正大体，不远日用中。>
<湖水明于镜，湖泥浊似泾，祗应苌血在，染得水华清。>
<新亭高处望，今代异风云，紫殿开京观，龙成五采文。>
<俗尘易污人，胸次须自洁，君看四明老，冰壶浸秋月。>
<秋郊日半隐，野树烟初映，风水正萧条，那堪动离咏。>
<晚宿良乡馆，离家第一程，便应今日梦，南北两关情。>
<木叶凉初下，江波静自流，日长天地阔，闲杀钓鱼舟。>
<满架延秋蔓，虬须拂面长，草龙珠帐底，偏爱午阴凉。>
<迁客真难作，看人眼亦劳，为言名士业，饮酒读离骚。>
<初插玉梳小，徐妆粉额新，乌啼风露冷，娥始现全身。>
<绮袂二尺长，珠璎半垂额，宝马杂香车，东城复南陌。>
<会得名轩意，公馀坐片时，退思何及矣，未退早须思。>
<此地不烧屯，何由壁自赤，意因丹炉烟，焰此千寻石。>
<孟公倜傥人，风流传尺牍，云树色苍茫，空穷千里目。>
<龙武新军罢，勾陈御路开，红尘都不埽，留待雨师来。>
<古戍萧关远，空阶草露深，开帘时一望，何处捣衣心。>
<山居便行药，草木乱香味，不因山雨来，时时见云气。>
<东莞有廉泉，长官何不酌，府中诸吏胥，岂可为囊橐。>
<宿鸟归天尽，浮云薄暮开，淮山青数点，不肯过江来。>
<嗟余嗜前训，蚤岁得明模，中年困离索，旧学日荒芜。>
<月出影渐没，夜深光倍明，鹊毛看又尽，填到几时平。>
<路学盘蛇上，人缘磨蚁旋，深于小有洞，阴过大漫天。>
<日永祇林幽，江空自生碧，谁能载酒游，烟云随挂席。>
<一第知何日，全家待此身，空将灞陵酒，酌送向东人。>
<未出为远志，出则为小草，请看耆阇窟，几年黄面老。>
<绿叶微风际，清香小雨馀，湘江春水阔，愁杀楚三闾。>
<冉冉郊西路，繁烟弄柳条，东风殊解意，催送鸟声娇。>
<本色出家儿，机轮盘珠走，须学老华亭，用处无渗漏。>
<六月山深处，松风冷袭衣，遥知城市里，扑面火尘飞。>
<山中白日暗，霏霏云雨动，信此非巫山，安能入郎梦。>
<命驾承千里，论文且一樽，春高人易老，风雨闭柴门。>
<野寺薜萝晚，官渠杨柳春，归心已无限，更送洞庭人。>
<浮俗狎孤艳，夸名赛玉环，愚溪初有赋，憔悴感朱颜。>
<康乐悟玄机，寂寥此栖息，经翻贝叶文，台近莲华石。>
<不踏西湖路，于今又几年，清风明月夜，还忆老逋仙。>
<古木积苍烟，空山夜悄然，遥知崖上月，独照病中禅。>
<自昔为门婿，于今是邑尊，秋毫无假借，情话与谁论。>
<片帆何处去，匹马独归迟，惆怅江南北，青山欲暮时。>
<篮舆午暂停，幽事惬诗情，彩笔闲挥罢，悠然对翠屏。>
<修篁卫长江，云气自翔集，中有无心人，片云随出入。>
<映水色不别，向月光还度，倾在荷叶中，有时看是露。>
<可怜同巢燕，孤飞向春殿，不若衔花归，寻巢得相见。>
<隔河见胡骑，朝进东门营，皇皇使臣体，词气浩纵横。>
<新作蛾眉样，谁将月里同，有来凡几日，相效满城中。>
<风劲木初落，霜轻花更幽，晴香山苦马，冷艳水牵牛。>
<芭蕉亦有心，叶叶过墙阴，为尔含风雨，秋声一夜深。>
<绿绮含风弱，芳缄卷露新，忆在闲庭院，婆娑映玉人。>
<点检苔花晕，微茫拄杖痕，酴醾几开落，山雨湿黄昏。>
<我爱窦高士，弃官仍在家，为嫌句漏令，兼不要丹砂。>
<孤塔涌山腰，钟声隔烟树，朝暮见云飞，不见云归处。>
<孤亭敞薜萝，石上留芳碣，半岭有人家，秋来拜新月。>
<独自披衣坐，更深月露寒，隔帘肠欲断，争敢下阶看。>
<要使生者毒，休讥枯骨雠，看他郭太论，比似伍员优。>
<句下无活路，知渠见处偏，君看珠走地，不定始知圆。>
<榔板从喧寂，丝缗自浅深，烟波同是客，谁识得鱼心。>
<头闷忽衔缰，此即是心黄，先须用火烙，时下得安康。>
<苍苍古木中，夕阳忽已晚，隔浦闻鸡鸣，人家知不远。>
<竹篱如鸡栖，茅屋类蜗壳，静几默如禅，往来人不觉。>
<所志惟一饱，聚声如雷车，秋来腹长饥，扑扑喙作花。>
<几曾闻饮鸩，有不陨其身，那得独全活，天应知代亲。>
<锦浪生春水，茅亭尽日孤，十年身不病，天远共江湖。>
<春山殊气候，十里半阴晴，山下三更雨，山头月正明。>
<凤驾回天仗，鸳班集露门，须臾趋魏阙，杲日正中暾。>
<湖色开明镜，峦光列翠屏，双眉不忍画，羞对远山青。>
<木声凄洞户，竹色净榱题，寂寞怀贤处，依依但赋诗。>
<牡丹开欲歇，燕子在高楼，墨作花王影，胭脂付莫愁。>
<室迩宁分水，人遐似隔山，苍苔馀蔓草，谁与叩柴关。>
<大连少连者，夫子笔之书，谁谓东夷子，而于丧善居。>
<上月今朝减，流传耗磨辰，还将不事事，同醉俗中人。>
<此竹数寸耳，而有千寻势，神自大于身，区区名与位。>
<修茎无附叶，繁萼攒庭首，每欲问诗人，定得忘忧否。>
<高僧一挥锡，觱沸自然流，怪得谈经处，能令石点头。>
<渴龙饮清江，江水皆倒立，风雨满山来，石楠半身湿。>
<曾骑五花马，山水恣遨游，一去无消息，空存旧酒楼。>
<千岩去不尽，一瀑断还连，踟蹰不忍别，且伴鹿麑眠。>
<道人从此归，影不入廛市，端坐笑浮云，往来太多事。>
<栖鸦树杪啼，促织篱根语，不见拗花人，秋露浓如雨。>
<三十知未老，巳难同少年，功名谢时辈，心事愧前贤。>
<常负岁寒色，贞姿不动摇，任从霜雪里，凡木易乾燋。>
<山径度青波，石门迟白日，客到不披衣，春风理瑶瑟。>
<万牛挽不回，轮槌击不破，者样顽石头，世间无两个。>
<纤甲染能丹，嫣香簇作团，赠君伴幽寂，清泪不须弹。>
<银浦流云净，清辉独映君，夜来风露冷，仙乐下方闻。>
<节遇端阳日，蒲觞满自斟，兴怀多感旧，吊古漫成吟。>
<从横乱峰里，忽此见平田，不须抱瓮汲，自有峰顶泉。>
<我醒石不醒，我醉石自醉，不学石上禅，得此石上趣。>
<下山鼯鼠啼，藤竹使人迷，多谢东林月，殷勤过虎溪。>
<风残杏花晓，马上闻啼鸟，茅店未开门，山多住人少。>
<青鞋趁桃花，杳杳前山暮，霞标起赤城，渐入天台路。>
<种竹清无俗，虚心耐岁寒，凭窗风日爽，诗酒可盘桓。>
<海门棹驭出，鲸吼浪花飞，孔翠排旌盖，云昏黄鹤矶。>
<三日不出门，草长门前路，登楼一水明，倚柱千山暮。>
<樊城多估客，赀富者称强，明珠买歌笑，识是广州商。>
<木落楚江晚，浑无一纸书，白云随望眼，还似别离初。>
<香卷风飘幌，灯昏雨映帘，客愁浑不寐，更觉漏声添。>
<朱阁临清溪，琼宫衔紫房，佳情期在此，只是断人肠。>
<渺渺指平湖，烟波极望初，纵横皆钓者，何处得嘉鱼。>
<谈屑多吴体，才华似郢人，一编窥豹稿，谁复和阳春。>
<村乐殊音节，蛮讴欠雅驯，老儒无酌献，歌此送迎神。>
<彷佛西湖上，烟波锁六桥，美人明月夜，好泛木兰桡。>
<元功初剪刻，妙处极玄玄，醉墨谁家笔，于今合自然。>
<老翁分社酒，匕箸小孩提，黄犊今堪驾，明年学把犁。>
<城市俗不过，要寻僧寺闲，今朝试蜡屐，携妓上东山。>
<绝顶是金华，先居在岩口，地底大江流，低头见南斗。>
<云散山月吐，星稀山月高，相羊风露底，望月诵离骚。>
<耻上舞裙带，愿依九琳窗，韶颜今换骨，阿措便心降。>
<忍向父母墓，前头裸袒耕，农时每束带，犹自泣原平。>
<南荒古炎徼，十月无霜飞，停梭悲远道，不用寄寒衣。>
<木末薰风起，偏来面上吹，不知今日趣，何似北窗时。>
<纷纷儿女态，敢与丈人谋，独有苍髯叟，寒山共白头。>
<经纶志四海，龃龉不得申，大裘纵千丈，姑覆洛阳春。>
<开窗北山下，日出竹光朗，楼中人兀然，鸟崔时来往。>
<与世真无事，斋心自可常，龙雷何处觅，物我竟堪忘。>
<昔日松江上，潮翻定海来，而今旧桥水，不到半江回。>
<一封抗佛骨，默祝开衡云，却飞潮海檄，暴鳄徙纷纷。>
<相思若连环，宛转不可绝，那知汴上逢，却是关西别。>
<江草引行路，水风吹渡桥，故人家咫尺，门外是春潮。>
<小室坐蒲团，死灰念不作，所以护明珠，精修企先觉。>
<试问故园菊，霜根今尚存，春风一披拂，生意满乾坤。>
<秋风昨夜来，声满梧桐树，故人渺天末，此夕谁与度。>
<我有紫虚像，白玉雕琢成，贡之华阳天，万年期降灵。>
<空斋寂无人，草木自森蔚，不因羽客游，安得有云气。>
<舟楫几时闲，乘潮日往还，欲知潮尽处，咫尺是蓬山。>
<不随晴野尽，独向深松积，落照入寒光，偏能伴幽寂。>
<夜半开还阖，天心在一花，香从元气出，独自作春华。>
<足下一封书，子卿归自虏，虽曰诳单于，孤忠传万古。>
<江上一片石，曾闻奏五弦，留得南薰在，时时送客船。>
<晃晃纸窗明，簌簌时闻落，出户欲寻诗，瘦驴双耳卓。>
<难得雪成持，不柰风无赖，生来避闹蓝，行不超色界。>
<孤亭卓危岫，下临千刃溪，不识琴中理，萧条空自悲。>
<岭上千峰秀，江边细草春，今逢浣纱石，不见浣纱人。>
<曾吟谢客句，空水共澄鲜，一写临流意，虚明澹人玄。>
<桥下水长绿，桥头人自行，春风忽相过，时闻环佩声。>
<昔逋才两句，共不用文章，援笔人皆是，写来当甚强。>
<积水自渊渊，来源常汩汩，岸上翠衣禽，对人时一没。>
<石乳沾馀润，云根石髓流，玉瓯浮动处，神入洞天游。>
<齿如十二月，□牙象四时，二十四气足，伯乐视为规。>
<方趁夏日永，不知秋已清，秋清岁即晚，吾道终何成。>
<宿昔相思苦，今宵良会稀，欲持留客被，一愿拂君衣。>
<幽兰深谷底，感此岁芳徂，欲问丹砂诀，吾非勾漏徒。>
<勤本小家数，韩欧大秀才，二公需作料，勾入集中来。>
<□抽池上芳，燕含陌上泥，衔泥有时歇，衔苦无时离。>
<冰泮西湖里，人游玉烛中，非关风习习，端为乐融融。>
<曾访郊原春，静观烟雨妆，因物得良晤，谅非昔如棠。>
<南岳云中尽，东流海上忙，他年图画里，著我在潇湘。>
<风高野水寒，天远青山小，渡口人不来，斜阳送归鸟。>
<予兮仲尼后，老作外州行，丹穴屯戎伍，朱衣走吏兵。>
<今夜妾断肠，中天月正明，关山遥注目，不得见夫营。>
<春来又春去，花落复花开，老少寻常事，何须废酒杯。>
<月落寒流急，风微桐影斜，更堪霜里雁，飞过少年家。>
<笛远归渔急，芦轻扑酒飞，偶然云水趣，宁占白鸥矶。>
<天寒鱼眼红，跃出蛟人宫，明珠三万斛，泣赠主人翁。>
<经旬坐春雨，畏湿不下席，晓看篱角萱，怒长忽过尺。>
<步屧修竹林，银桥佛庐净，洒然忽清凉，是境还非境。>
<欲以贻来者，锡之馺阁名，终古知不知，今兹自含情。>
<一曲沧浪水，盈盈片月光，湖边香不散，玉女试霓裳。>
<晓望泰山云，暮饮乌江水，云水寄萍踪，何日归根处。>
<剑试一痕秋，崖倾水断流，如何百年后，不斩赵高头。>
<昔曾驱瘦马，冲雪过荥阳，不悟当时景，萧然在此堂。>
<老节曾相倚，虚心几岁寒，九龙山下梦，夜夜楚江干。>
<地已还三壤，彝方次九畴，基图天与子，典则我贻谋。>
<冈陵来势远，幽处更依山，一片湖景内，千家市井间。>
<细雨晓风柔，春声入御沟，已漂新荇没，犹带断冰流。>
<重湖浪正起，支川舟不行，急雨夜卧听，颠风昼眠惊。>
<□□□□□，□□□□□，历历丹青意，如讥睡海棠。>
<野渡去还泊，山姿树色同，老予看不足，只道是闽中。>
<凤鸟久不至，花枝空复名，何如学葵蕊，开即向阳倾。>
<心中肝如割，腹里气便燋，逢风回无信，早雁转成遥。>
<未尝吴果菜，何至取吴中，祭我必土产，遗言敢不共。>
<虎啸云岩下，风生林岭隅，须防威可假，慎勿逐城狐。>
<密叶花成子，新巢燕引雏，君心多感旧，谁献辟兵符。>
<顾兔乐嬉遨，入地不得骋，化为白玉泉，彷徨返东井。>
<山岳遭埋没，乾坤着蔽蒙，已成堆积势，渐费扫除功。>
<招招问舟子，船是江南不，以我木棉花，换尔金阊酒。>
<当此支荷得，胜于历却功，多途终不到，一路妙圆通。>
<生日今重见，细君嗟不回，竟孤偕老愿，忍看旧时梅。>
<一官叨下秩，九棘谢知音，芳草文园路，春愁满别心。>
<灵峰解飞来，毕竟还飞去，如我去来心，虚空本无住。>
<山似淮南秀，人歌丛桂篇，莫论今与昔，异代总登仙。>
<田间逢醉尉，人道误谁何，世路日杲杲，冥行宜见呵。>
<森森万条玉，袅袅一溪烟，赠君谢客句，绿筱媚清涟。>
<乱撒高岩下，多因险势奇，更逢朝日映，五色烂摩尼。>
<田家轻脱屣，聊结净人缘，影外香灯寂，清风百世传。>
<我有白玉酒，君有黄金花，相看九日到，分送野人家。>
<养成河北贼，挑致海东夷，空国坐朋字，乱华由党碑。>
<萧条野人庐，篱巷杂蓬苇，每一过衡门，归心为之起。>
<鱼脍宜生酒，餐来最益人，临溪亲举网，及此一阳春。>
<孝廉已称帝，宾佐尽封侯，不道投荒客，交州白了头。>
<探囊得秘药，投杖已沈疴，试语天帝栎，论功应孰多。>
<潘子骏逸驹，一日能千里，行空冀北群，犹云馀事耳。>
<河间酒垆前，常愁欢见绝，絮杀采桑人，同心若为结。>
<龙公底戏剧，长啸暝江天，雨鹊翻仍语，风舟舞不前。>
<头陀在空山，巨兽为侍者，东方总无佛，不如归去也。>
<饮酒何必多，醺酣以为期，不辞亦不劝，三卮或五卮。>
<假守昭平郡，当门桂水清，海遥稀蚌迹，峡近足滩声。>
<闻上巴江峡，黄牛峡最迟，君听流水意，何似陇头悲。>
<石梁跨飞虹，水清鱼可数，莫谓非通津，亦有江南估。>
<熙熙春日晖，九畹正芳菲，剑佩归来晚，幽香袭人衣。>
<洞庭有兴云，太湖无落波，登台问农者，下勤将如何。>
<白凫看不足，坐买江上舟，长日牵春梦，江光摇绿洲。>
<泛泛冰壶动，漫漫宝鉴开，柳条新弄絮，律管乍飞灰。>
<千种庭前树，人移树不移，看花愁作别，不及未栽时。>
<岁月生涯短，诗书世泽长，今看墓木拱，犹自被恩光。>
<曾入江南梦，故宜名瑞香，何人好谈论，雅目误更张。>
<千顷山中月，三黄顶上云，相看无一语，今日喜逢君。>
<汉妇良家子，从军岁月多，生来小儿女，唱得僰人歌。>
<落第春相困，无心惜落花，荆山归不得，归得亦无家。>
<喋喋以益人，疑于炫所有，人方陈其益，虽逆且顺受。>
<薄帷鉴明月，宛转怜娇态，郎来解罗裆，含羞掩裙带。>
<他道愁胜死，儿言死胜愁，愁来百处痛，死去一时休。>
<仙山对城郭，累累七星石，中有太古文，世人了不识。>
<兽炭拥貂衾，欢情中夜满，颇怪芙蓉褥，留得三春暖。>
<淑德归清议，华称亦大箴，愿言思义处，深顾命名心。>
<歌舞须连夜，神仙莫放归，参差随暮雨，前路湿人衣。>
<客思闲流水，禅房静碧山，草玄如许借，乘月扫松关。>
<空山秋月明，处处暮猿清，不是愁肠断，还闻第四声。>
<有唐太和年，宫中亦甘露，曾不如此台，空山自甘露。>
<白公诗酒人，惜也未闻道，乍可无除书，不可坏丹灶。>
<客里浑无赖，树头俄有声，倚窗频侧耳，无限故乡情。>
<春来一登眺，快见耕与桑，初冬拟丰乐，为酒升此堂。>
<枕席琴书满，褰帷见远峰，山人自幽寂，云鹤来相从。>
<叶侧临妆镜，波摇濯发盘，慇勤数多叶，落日更凭栏。>
<东山雷殷殷，南涧雨冥冥，爱尔衡门下，团团松盖青。>
<适足堪申意，浮游亦识机，未应为信往，著处即忘归。>
<一花春已满，香外更无春，不是从清夜，闻香岂得真。>
<薄暮一山风，钟声在半空，云多遮不见，不出此山中。>
<猿啼不窥窗，牛驯常露地，伏虎与降龙，此理元无二。>
<渔翁方手网，渔子就青波，脱或吞舟过，看渠又若何。>
<未开先吐蕊，蜂食为微黄，二月花寒甚，红成白海棠。>
<薄翅凝香粉，新衣染媚黄，风流谁得似，两两宿花房。>
<天地小如喉，红轮自吞吐，多少世间人，都被红轮误。>
<野水平桥路，行行霁景开，地名时记取，他日或重来。>
<举头见长安，志士欣有托，葵藿一生心，岂容天负却。>
<午爨来分路，青山四面围，凭诗记幽绝，千里此中归。>
<水流自何许，远欲穷其源，石梯苔藓层，微有屐齿痕。>
<落花一恋枝，欲别更回首，今日同枝花，明朝知在否。>
<爱此九节蒲，托根一拳石，晴窗风日妍，相看眼逾碧。>
<才过黄金峡，铜盆又锡洲，客愁共江水，日夜两悠悠。>
<远树平连野，微云低度山，黄龙青雀舰，不似钓舟闲。>
<采缕萦朱户，芳菰剪翠筒，风光天上别，景物世间同。>
<避暑水亭中，紧下葳蕤锁，夜短梦难成，日长愁杀我。>
<玉像存深洞，烟霞分外多，焚香千骑入，猿鸟不经过。>
<日出峰上红，水绕峰下碧，中有藏修人，心期谢安石。>
<龙剑削芙蓉，十载闭其匣，壮士为尔开，满地走鳞甲。>
<欹斜高士影，惟悴驿人魄，不受众欣怜，远神先自得。>
<人生百年内，荣华仅少选，何似鸡黍约，岁晚长相见。>
<何人新构此，深隐翠微间，净洗风尘眼，端居饱看山。>
<佳人成古石，藓驳覆花黄，犹有春山杏，枝枝似薄妆。>
<竹下清风好，时来挂幅巾，待逢田叟问，知是乐郊人。>
<播物潜施令，司花暗弄妆，封姨偏漏泄，预报信前香。>
<寒云起蛰龙，喷荡空岩里，谁知大地泉，化作苍生雨。>
<即今非见面，昔日不闻名，一句添三句，篇章凑不成。>
<自掷双鱼后，难将五马留，祇应金许宅，一榻为南州。>
<袅袅叶含雨，菲菲香近人，如何向阳蕊，开花向阳春。>
<长安日以远，孤月照单车，莫忘别来意，逢人数寄书。>
<息燕归檐静，飞花落院闲，不愁愁自著，谁道忆乡关。>
<跛鳖三年病，一书千里心，冤家容可避，到老也相寻。>
<瘦似篁初笋，纤如月一弯，青皮开白肉，香在齿牙间。>
<圣人时而言，一发千钧弩，终朝审其机，含章缄不吐。>
<莱公经济业，志在巴东诗，斯人不复见，亭上秋风悲。>
<住近白门下，浣纱淮水侧，背立向东风，低头怕人识。>
<踏青遍郊原，聊为春光住，山僧笑相逢，你且吃茶去。>
<竟夕雨连舍，今朝雨出溪，轻雷千嶂外，斜日数家西。>
<明妆荡兰桨，两两度横塘，忽听歌声起，悠悠云水乡。>
<黄金自吴来，精者十三倒，上官争买时，白银不言好。>
<一峰如诰身，隐隐当户见，山灵知主人，终为汉庭彦。>
<拂石坐小桥，临流俯清泚，松声与禽声，可以醒吾耳。>
<采义非采薇，食薇不食粟，遥遥望西山，千古嵯峨独。>
<夏尽炎薰解，火微凉露飞，开窗通月色，卷幌引萤归。>
<龙子丹砂鬣，金芒耀水盆，真人忽骑去，霹雳破天根。>
<出河冰在鬣，昂首动惊飙，伯乐不再活，谁复扼金镳。>
<远岫见如近，千里一窗里，坐来石上云，乍谓壶中起。>
<碧海最西处，悬知物象幽，鱼龙见明月，应作白日游。>
<柳态随时秀，花容近酒轻，绿窗京洛语，尽抹早莺声。>
<南枝发岐颖，崆峒占岁登，当思汉光武，一饭能中兴。>
<荡桨顺随流，柁楼高妒风，去来同一意，那敢怨天公。>
<白发对青芩，日高江院深，豸冠阶下舞，好慰柏舟心。>
<晨起望征人，烟波绿如草，不见双车轮，但见长安道。>
<清影十分月，暗香干柄莲，不知从此别，高会复何年。>
<木落秋气多，风高水痕捲，人径疑有无，山容自深浅。>
<彤云迷白昼，凉落暗风尘，宇宙谁知己，圜城别有春。>
<有病甘长废，无机苦直言，江山藏拙好，何敢望天阍。>
<寺峰云雾里，重借石堂眠，犹似当年到，灯悬古佛前。>
<高阁邻招提，天花落如雨，时闻钟梵声，维摩此中住。>
<云麓最高层，依依月乍升，聊因看贝叶，带露一来登。>
<东老真仙者，神游八极周，此行沧海上，定得拜苍虬。>
<红白薇英落，朱黄槿艳残，家人愁溽暑，计日望盂兰。>
<锁印远钟歇，钩帘新月起，欲知吏隐心，铜瓶贮清水。>
<万里随肤使，分留三十年，甘棠遗爱在，一见一潸然。>
<狄请使绝域，柳甘易播州，为怜刘母在，深恐郑亲忧。>
<俗习有南北，交情无故新，得子班荆地，朴鲁俱淮人。>
<乡愿万寻坑，白头跳不出，图个世人称，年年囚鬼窟。>
<学者闯圣门，赑屃未易入，张子乃深造，以文作梯级。>
<苍梧眇天末，闻有绿毛仙，却过华阳路，人间九百年。>
<澄心秋月明，触事浮云坏，凫鹤置勿论，凡楚竟谁在。>
<我来春已晏，道樾半清阴，崖暗石蹲虎，林明花散金。>
<送别章江门，何须折杨柳，天涯去住情，春风几回首。>
<马图不出河，铅刀不割痴，上下几千年，掩卷一沾衣。>
<烛下一枝梅，欲开犹未开，浑如玉冠子，戴月上琼台。>
<天阔鸟雀走，月寒烟露清，巨涛舂百坎，何啻万钟声。>
<诗蔽思无邪，礼主毋不敬，二言书诸绅，时时与涵泳。>
<羊角连蜷上，青霄便许凌，绝怜香草色，莫遣逐浮萍。>
<病来成懒惰，兀兀惟孤坐，火冷篆烟消，风帘柳花堕。>
<堂上白头亲，花间白头鸟，故色故人情，双成与春老。>
<寂寂春窗下，惟馀修竹阴，忽闻人共语，送客出深林。>
<满地种荷花，红妆照绿水，白鹭不惊人，立在荷花里。>
<深深郑真谷，小小焦先庐，借问贮何物，满床皆隐书。>
<雪尽萱抽叶，风轻水变苔，玉关音信断，又见发庭梅。>
<阶砌叶初上，云山路转赊，扫门残影乱，千里望贫家。>
<惟馀虚名在，长江与苍山，不逢尧舜世，终此若鸟闲。>
<槐绿复槐绿，时来人自忙，处阴聊避影，岁月去堂堂。>
<岩壑恣登临，莹目复怡心，风篁类长笛，流水当鸣琴。>
<扶桑拥晴红，梧桐蔼深翠，鸣凤在高冈，昭昭圣王瑞。>
<世人共卤莽，谁将一日闲，予怀浑脱略，把酒对秋山。>
<知君貌堂堂，称此罗衣裳，若个官娃剪，须教特地长。>
<心闲增道气，忍事敌灾屯，谨言终少祸，节俭胜求人。>
<西接卿云里，东连屈宋乡，好风吹峡水，尽作鲁芹香。>
<空潭一老丑，薙发便为僧，愿度恒沙众，长明日月灯。>
<自君之出矣，促帚扫庭除，除除尘断染，何日储君车。>
<九日把寿酒，时节无差池，我生秋已老，菊荒而崩篱。>
<飞锡破晓色，红叶弄吴枫，闻名且见面，清明豁长空。>
<墙角有新枝，群芳未竞时，倩谁三弄笛，为谱陇头诗。>
<易经传父子，前后弓帛贲，衣钵堂室中，千古发潜秘。>
<谁家采桑女，貂韐双金钿，朱颜怕雨雪，人日拜新年。>
<夜静风还静，凝情一弄琴，看书闲罢笔，自在信缘心。>
<白鹤忽飞还，松杉霭然暝，明月出溪桥，照见支筇影。>
<珠帐临檐挂，龙须满架抽，也知堪酿酒，不要博凉州。>
<宗伯旧为丞，曲台今作长，钦闻孔圣言，德理政刑上。>
<雁阵惊秋信，蛩吟袭夜帏，河源应冻彻，方忆捣征衣。>
<西山云气深，徙倚一舒啸，浩荡忽搴开，为君展遐眺。>
<暮餐城南粥，朝踏城东尘，道人心似水，去住本无因。>
<旭日散高斋，离离檀樾影，焚香对宝册，古院苍苔静。>
<一双馀隙地，种此青琅玕，夜静疑风雨，萧森万籁寒。>
<问君何所爱，庭户满西山，夜夜仙人至，时时拾佩环。>
<北阙新王业，东城入羽书，秋风满林起，谁道有鲈鱼。>
<香炉宿火灭，兰灯宵影微，秋斋独卧病，谁与覆寒衣。>
<我有嗜睡癖，衾枕长与偕，晨昏要无失，曷日住君斋。>
<别驾亦何事，休戚理则同，但使民受惠，无论别驾功。>
<一年惟此月，清比高人心，独坐小楼望，不知兴浅深。>
<花浓白板桥，处处绮罗娇，玉树非新曲，遗风似六朝。>
<竹秀水色净，忽来双凤凰，岐周昔鸣瑞，今复见文王。>
<六年风雨夜，一寸别离心，日莫步芳草，相思尘满琴。>
<东风不解愁，长信春光老，宫娥已白头，尚折宜男草。>
<篇篇剔蠹鱼，字字编科斗，萤小无晶光，明月入我牖。>
<枯叶展大蝶，低枝屈长虬，露寒压成酒，无梦到凉州。>
<何处移来石，堆成五老峰，五老相对语，石丈今成翁。>
<外慕亦无已，反身良有馀，乘流如可游，韫椟岂藏诸。>
<犯汉峰巉巉，溅流石齿齿，中有一渔舟，疑是玄真子。>
<昨夜天成雨，今朝水满池，睡酣浑不觉，想见竹声奇。>
<狂澜撼风雷，砥柱屹不动，根脚苟未固，岂能排澒洞。>
<密密梧桐树，亭亭相与许，中夜闻人声，疑是见君子。>
<良质列五金，矩形存巧冶，静观水火争，我是忘言者。>
<尊以父皇帝，赂之十六州，终无啖饭所，谁不石郎羞。>
<沙鸟催朝梵，湫鱼趁夜潮，无心恋城市，来去任兰桡。>
<何处动秋声，摵摵筼筜玉，遥夜清不眠，怀人在空谷。>
<独绕樱桃树，酒醒喉肺乾，莫除枝上露，从向口中漙。>
<依依古松子，郁郁绿毛身，每长须成节，明年渐庇人。>
<江上雪意满，风吹竹林平，先生但坚坐，稚子开柴荆。>
<甘蕉经雨后，叶叶有新心，舒卷无人见，萧疏又一林。>
<秋水清无力，寒山暮多思，官闲不计程，遍上南朝寺。>
<风牵弱水船，山阻渔郎棹，谁识仙人洞，乃在红尘道。>
<好客期难至，清欢拟即差，不逢□□镜，何处觅金蟆。>
<敝邑连山远，仙舟数刻同，多惭屡回首，前路在泥中。>
<两瀑五十里，炎蒸雨雪霶，那知庐阜境，元只在吾乡。>
<色映溪沉沉，秋云生夕阴，无限楚山意，鹤鸣风满林。>
<水声何潺湲，似与梦魂语，愁君一片帆，明夕宿何处。>
<万里西风急，送书时一声，从教惊客梦，可待主人烹。>
<物理本不齐，杂然各异分，参伍宁无疑，要在审所问。>
<曲尘波欲动，红心草已生，朝来夹城道，流车如水行。>
<春老华清宴，门深羯鼓声，新台高百尺，不见范阳兵。>
<晚到崆峒山，石栏时独倚，万年空碧云，不见广成子。>
<祇愁啼鸟别，恨送古人多，去后看明月，风光处处过。>
<烟树春云绿，江天落日红，不知何处醉，归向月明中。>
<带寒汲远涧，片片落云瓶，水冻还成片，何劳烟雾停。>
<恰见如丹粒，俄惊似紫绵，山翁无供帐，只就落花眠。>
<𣃁雨迷漫种，排烟羃历生，谁能为溉釜，吾意欲烹羹。>
<老枝髯鬣动，古干鳞甲翻，积阴生润气，芳菲翳兰荪。>
<浮云连海岱，寒芜际碣石，落景惜登临，人烟渺萧瑟。>
<曹溪一滴水，千古常涓涓，踏断溪桥看，全身在那边。>
<夷陵火焰灭，长平生气低，将军临老病，赐剑咸阳西。>
<珍翮丹砂耀，瑰颠赤玉辉，如能解羁绁，还并日乌飞。>
<满林饱风霜，千奴列亭下，未许吴姬手，藉此长声价。>
<北客怜同姓，南流感似人，相分岂相忘，临路更情亲。>
<可怜杨太尉，逢著曹骁骑，生儿二十年，不及老牛舐。>
<红蕖冒绿水，秀色相凌乱，渔人刺艇来，恐𣃁荷根断。>
<层冰结平川，积雪埋高树，无处寄幽情，但到梅花坞。>
<腰支一遇勒，心中百处伤，但若得口子，馀事不承望。>
<四海静无尘，干戈化缙绅，兵符何用戴，聊复应时新。>
<卖剑田园计，温家种树书，新年无罪岁，事事有乘除。>
<咫尺困罡风，黄华不可见，山灵解妒人，藏却本来面。>
<四明有狂客，归计亦风流，好激鉴湖水，泛君天上舟。>
<文禽好毛羽，双卧芙蓉浦，梦落烟水深，萧萧叶间雨。>
<上虞一巫女，名乃至今垂，端的由纯孝，非专在好辞。>
<昔者监香火，今焉裂芰荷，祝融应冷笑，还肯再来么。>
<山黛浓于染，丹枫闲翠竹，远见白日间，山僧结小屋。>
<花萼立清晨，鹅黄向日新，金杯承玉露，偏醉蜀乡人。>
<宇宙此蘧庐，循环自终始，梦觉总非真，瞬息通今古。>
<草阁桃花绕，时清异避秦，渔郎休更问，此处是通津。>
<西峰上方处，台殿隐蒙茏，远磬秋山里，清猿古木中。>
<向来上阳人，尽属沙叱利，长门不用守，蜥蜴草间戏。>
<萧洒桐庐郡，严陵旧钓台，江山如不胜，光武肯教来。>
<竹外见南枝，人间春几许，好风天上来，吹落胭脂雨。>
<跃马西湖道，载酒湖水滨，一蝶忽花下，招之论大椿。>
<此台已芜没，禅月彼一时，得句僧窗下，空留洗墨池。>
<一洞沾秦俗，疑非太古民，尽将源里事，报与世间人。>
<不知秋何如，鸣虫先解意，长声捣衣篇，短声织锦字。>
<循除泉漱石，改席酒分船，到此须知止，行前将坠渊。>
<知音千载事，君适赏心同，从此三都赋，人传左太冲。>
<敢作故园主，幸当花木春，东风曾识旧，为我岁华新。>
<平生遇初度，何曾具盘筵，感君知我意，老泪更潸然。>
<秋雨空山夜，非君不此来，高于剡溪雪，一棹到门回。>
<残雪映江城，春风度郊郭，不见阁中人，梅花自开落。>
<酿者不沾唇，旁观吸者颦，翁真堪宰相，妪亦可夫人。>
<天门还治肺，地骨也医肝，心热黄芩妙，人参性不寒。>
<得势茅欺蕙，安居爵笑鸿，吾年已如此，役役又西东。>
<穷涂一何恸，多岐一何泣，指似世间人，路头从此入。>
<夕阳浮远空，西峰背残照，爽气转分明，与君共晚眺。>
<石冷苔生晕，风高竹度凉，道人何处去，春色半沧浪。>
<当宁陷玉座，两宫弃紫微，北城悲笳发，失涕万人挥。>
<本逐征鸿去，还随落叶来，菊花应未满，请待诗人开。>
<老氏贵和光，斯谋良亦得，平生陈仲弓，贤者固难测。>
<群嶂绕溪青，晴来马足轻，不辞山路远，随处听啼莺。>
<𧳽𧳽引黑牛，天差不自由，但看戊寅岁，扬在蜀江头。>
<击汰荡金波，流光起千鬣，仰看云间质，如钩带残堞。>
<牛角何多事，绨袍不耐寒，雨馀山里月，清冷别为看。>
<泉溜潜幽咽，琴鸣乍往还，长风剪不断，还在树枝间。>
<江外芦芽老，城中柳絮飞，春风犹几日，谁与濯征衣。>
<松门才数曲，叠翠似钩连，玉女有时下，香炉开紫烟。>
<陶令弃官后，仰眠书屋中，谁将五斗米，拟换北窗风。>
<环池皆名山，山深积苍翠，长夏晴雪飞，无云亦阴翳。>
<钟声来远寺，暝色起前溪，霜夜断鸿急，风庭落叶知。>
<今夕知何夕，都如未病时，重阳莫草草，剩作几篇诗。>
<行云自去来，孤英欲开歇，且尽良辰欢，清歌弥突兀。>
<古殿千年屋，高松百尺阴，真人不可问，时有鹤遗音。>
<鬼质内持衡，胡雏外握兵，一朝临白刃，乞米老儒生。>
<奔涛鸣春雷，闸口疾如箭，怀哉百步洪，使我心胆战。>
<素月开歌扇，红渠艳舞衣，隔江闻笑语，隐隐棹歌归。>
<举意三江竭，兴心四海枯，南游李邕死，北望宋圭殂。>
<影上酥花峭，枝头蜡糁清，姮娥约滕六，夜半过江城。>
<百里半九十，暮程无尽时，长途饱风日，颜鬓最应知。>
<亭亭碧莲华，何年化为石，越女莫惊猜，岩猿自相识。>
<秀出千黛螺，飞来半空雪，天光净渟渟，秋声来淅淅。>
<玉面耶溪女，青娥红粉妆，一双金齿屐，两足白如霜。>
<已有扁舟兴，曾看过剡图，翻思名手尽，谁复费工夫。>
<沿堤过竹所，履声惊龟鱼，人生适意耳，何必驷马车。>
<瘦根盘鸿濛，青枝傲霜雪，上有白云巢，下有苍虬穴。>
<脉脉凝清露，芳姿湿更匀，凭谁持快剪，溪上剪红云。>
<竹竿穿竹篱，却与篱为柱，大小且相依，荣枯何足顾。>
<花院移舟近，筑歌落盏迟，谈深征袖湿，非是怨当时。>
<本是潇湘人，最爱潇湘竹，何处丘中琴，历历潇湘曲。>
<调与时人背，心将静者论，终年帝城里，不识五侯门。>
<莫言一种物，双名亦易晓，处则为远志，出则为小草。>
<青竹坐巴郎，素手引巴女，江汉中流分，不得递私语。>
<三冬无白雪，细雨滴空阶，宛似乡园外，荒烟傍水涯。>
<飞泉来断壑，声咽不堪流，何以函关客，遥心寄陇头。>
<夏云多奇峰，翠屏高列耸，瑞气负钟灵，群低皆仰供。>
<事亲苦日短，为子愿为兄，恳恳报刘语，令人涕泗横。>
<寒林烟火微，掩胫无全衣，世非不我用，我道与世违。>
<芳草满中庭，青苔映四壁，飞鸟不知还，从谁破寥寂。>
<夜雨幽篁密，晨霜落木多，月明商女恨，江冷越人歌。>
<死恨钱塘水，悠悠只向东，雁飞虽不北，连日有南风。>
<桥边路欲迷，林外山犹见，长歌扣牛角，不读项羽传。>
<烟岚染秋黛，潺潺径大空，平畴藉光及，比屋饶千钟。>
<源泉官谷里，泉亦未忘官，泽物司云雨，西风卷却乾。>
<未忍歌归去，行当献子虚，自嗟渥洼种，垂耳服盐车。>
<朝朝荷短锸，为圃亦徒劳，一夜春霖足，药苗长已高。>
<聪明不及前，贫贱只如故，感此惜流光，援琴写心素。>
<见说春帆外，康庐水石多，期君一把臂，长啸入烟萝。>
<五花笺纸好，下笔欲书之，其意何深远，沈吟复再思。>
<渡头风雨急，桥断夜来水，时有唤舟人，招招者谁子。>
<一切眼昏瘴，皆因热所伤，莫令肝脏冷，泪出转难当。>
<露冷莲房老，迎霜灿烂开，谁是看不足，剪落片霞来。>
<山近雨难暗，楼高秋易寒，凭谁暮云表，添我倚阑干。>
<驱车入云烟，连山齐雪色，怪禽作鬼啼，枯树如人立。>
<小堂不及扫，尚挂寒江图，怪底春来雪，飘然二月俱。>
<沙头风雨来，帖水野云黑，如观曹公营，万弩射船侧。>
<人竞爱于花，花应亦爱人，从头堪好笑，老尽少年春。>
<尝闻宓妃袜，渡水欲生尘，好借常娥著，清秋踏月轮。>
<积翠尽阴阴，风吹十里响，上栖白鹭群，下映青苔壤。>
<煦日枫林赤，含风菊蕊黄，家家白酒热，何处过重阳。>
<簳蜡为红烛，情知不自由，细丝斜结网，争奈眼相钩。>
<宗门伎俩尽，支离作曹洞，何似无心人，棒渴两不用。>
<性闲慵阅世，逐伴过东林，丹颊非关酒，兴来只朗吟。>
<眼似星初转，眉如月欲消，先须捺后脚，然后勒前腰。>
<索索风摇幕，亭亭月过墙，晴雷推粉磨，夜雨压槽床。>
<始学何所主，以心为严师，动作必内惧，隐微毋自欺。>
<娇艳不自持，西风夜中起，寒香逐坠露，下滴秋江水。>
<民力艰虞甚，征求已竭脂，江湖成惨淡，何处一枝栖。>
<冰雪凋蝉鬓，风沙涴绮裳，愁容无复理，不为学新妆。>
<今朝杨子津，忽见五溪人，老病无馀事，丹砂乞五斤。>
<草没尚书履，花迷御史骢，长安佳丽处，偏在曲江东。>
<再辟丹邱府，珊瑚井自如，灵源同沆瀣，不见紫霞裾。>
<荒凉横浦郡，颇称冷官居，为甚更清睡，冬来不读书。>
<鸿鹄远矰弋，鱼鸟脱池笼，始觉一无物，方知万事空。>
<■山孰云静，汉水亦非动，二见因妄生，仁智何常用。>
<秾香拆麝脐，细蕊秀鹤顶，东风故飘荡，薰人醉不醒。>
<朱夏日何长，采莲向南浦，妾心未剥莲，只在房中苦。>
<世人不我与，自契黄龙心，竟复何远近，一瞬万古今。>
<冬与滕六宜，夏与赵盾敌，更有茯苓功，保君千岁质。>
<红梅定自开，有酒无人对，归时应好在，常恐风雨晦。>
<渚宫杨柳暗，麦城朝雉飞，可怜踏青伴，乘暖著轻衣。>
<城头折葛花，一朵如鸳鸯，莫漫怜芳采，相牵亦太长。>
<青青云外山，烱烱松下石，顾此山中人，风神照松色。>
<四海水尚浅，孤城愁更深，船上何人笛，吹入芦花林。>
<急雪冥冥至，玄云黯黯垂，青山亦白发，莫怪鬓成丝。>
<清霜染柿叶，荒园有佳趣，留连伴岁晚，莫作流红去。>
<吟得秋风老，敲窗意转深，凭将林下事，为寄与知音。>
<辩口利舌问，高低总不亏，还知应病药，诊候在临时。>
<红润过南橘，香甘胜北梨，晴窗见图画，重和宋人诗。>
<一片行云女，红妆太可怜，不如闺里月，犹得向人圆。>
<花开不为春，路湿非关雨，空谷一声传，山川学人语。>
<豫章官逸远，直笔非谤史，天遣来黔涪，诗鸣配子美。>
<一切黄虚肿，多缘积热生，宜抽喉脉血，诸毒不能成。>
<静练明田外，源流笠泽通，不因逢岁旱，谁识济时功。>
<诸侯分楚郡，饮饯五溪春，山水清晖远，俱怜一逐臣。>
<天道竟何言，四序自流转，乃知毗耶翁，虽默真大辨。>
<流水来天洞，人间一脉通，桃源知不远，浮出落花红。>
<开函测深浅，启闭以时均，欲识白公惠，堂堂勒翠珉。>
<晓箭催莲漏，君王问寝时，光风浮玉琯，瑞霭映云旗。>
<碧天临迥阁，晴雪点山屏，夕烟侵冷箔，明月敛闲亭。>
<小舟乘兴来，兴尽便回棹，夜深雪更深，何须见安道。>
<佩袭芳兰碧，钗明宝篆红，深宫三十六，同被二南风。>
<春荷夏见花，实成敛青盖，剥尽还藕根，生生本常在。>
<我是王弘之，得鱼亦不卖，新水上查头，纶竿竟何在。>
<菡萏儿女态，舂锄金石交，晚来微雨过，凉思满蒲梢。>
<临池可手揽，何似湘水中，冥冥望北渚，木末有芙蓉。>
<从此步屧过，吴均莫相避，试看白板扉，的应无凤字。>
<野塘落芙蕖，下有潜鳞跃，渔多罟日深，圉圉方自乐。>
<鹊声喧晓庭，扫门独延伫，误喜故人来，竹篱堕腐鼠。>
<耳痒欲拈去，猛省须用䎳，注目深探之，疏快满须发。>
<乡望三千里，归怀十二时，黄花应满径，何客醉东篱。>
<一峰一回顾，知尔下山时，数遍东西谷，中峰不可知。>
<云雾青天暗，蛟龙白昼游，我临汉江水，频上岳阳楼。>
<瑶坛茂文杏，得地岁华深，时有青衿子，横经坐晚阴。>
<落日登古台，垂杨拂阑干，不见路傍草，烟沙浩漫漫。>
<偶逢吴舶使，问讯是天台，雁荡他年约，从吾跨鹤来。>
<休公遂不起，难料复难忘，玉骨随薪尽，空留一分香。>
<堂搆新池上，闲来放浩歌，阳春元寡和，夜月许谁过。>
<偶坐兹亭上，清风吹客襟，孤云方出岫，相对两无心。>
<清苦丈夫志，风霜善自持，阳和非不爱，义命贵安之。>
<怪石露山骨，乔松吸云根，于焉聊一憩，可以清心魂。>
<石室有金丹，山神不知秘，何必露光芒，夜半惊童稚。>
<松花金粉落，荷叶翠钿浮，啼鵙千山暮，一年春事休。>
<山断开元蝎，龛留大业僧，七年驰便路，三蹑石梯层。>
<含风摇砚水，带雨拂墙衣，乍似秋江上，渔家半掩扉。>
<十年闻笛恨，此夕更沾襟，别泪三声下，孤愁一夜深。>
<晚秀尚可惜，早开真谓奇，君看早开处，定是向南枝。>
<行背青山郭，吟当白露秋，风流无屈宋，空咏古荆州。>
<我自用我法，卿自用卿法，卿法多爱憎，我法无生灭。>
<荒虚成莽荡，幽远似模糊，便做山中客，能题一字无。>
<一胞同四孤，尔为诸孤长，母霜父未葬，尔独能无怏。>
<石林春色晚，老节有清芬，待得儿孙长，抽梢尽入云。>
<一合仅容膝，闭门尘虑捐，读书心已懒，高卧腹便便。>
<仙翁出洞口，笑我两鬓华，尘世累变更，翁貌长如花。>
<叶苦寒摧绿，花愁雪妒红，自知荣适晚，不敢恨春风。>
<偶然片语出，却拾寰中遗，歌罢还自赏，安用他人为。>
<晓语月斜树，昼啼春霁天，胸中自有激，不是故多言。>
<日出篱东水，云生舍北泥，竹高鸣翡翠，沙僻舞鹍鸡。>
<若得共此栖，松菊长携手，岸上数株松，何须减五柳。>
<出门谁与游，顾影恻我情，赖有木居士，作伴山中行。>
<赠别疏篱下，冬来菊又残，只惟三两朵，留着自家看。>
<弟诗吴江枫，未秋先陨风，骚人或取咏，零落鸥鸟同。>
<范蠡平吴后，秋风理钓船，情空青嶂下，梦落白鸥边。>
<道大公能溥，心纯直以方，困穷矜四海，一脉自陶唐。>
<指下生寒影，针端即化工，冰痕将雪点，不受烛光融。>
<有伤即为急，无伤呼为慢，先针喉脉血，亦须先由汗。>
<泠泠白云泉，流向白云边，泉水流不断，白云飞上天。>
<齿疏发将尽，力衰膝已酸，身弱衣不胜，腰窄带逾宽。>
<解箨能几日，成阴不待春，天然为谁笑，风露一枝新。>
<萧洒桐庐郡，千家起画楼，相呼采莲去，笑上木兰舟。>
<汶口园仍好，商于草已芜，谁歌采芝曲，高调满江湖。>
<万钟谁不慕，意气满堂金，必若枉此道，伤哉非素心。>
<苏公亦有言，公合把旌旄，庶使湛辈名，亦与岘山高。>
<延袤三乡外，东流与海通，河神屡加惠，帆借往来风。>
<诗狂欲发言，因此难韵阻，君看短后儿，掉臂搏怒虎。>
<弱翅凌晨动，繁声向夕流，不知风露里，还得几何秋。>
<平波细若剪，远岫膏于沐，嗒坐舫斋中，空翠时一扑。>
<幞被囊书去，讥征市与关，姑全蔺卿璧，勿买郑商环。>
<但教为菡萏，不愿作芙蓉，菡萏未开好，含葩似阿侬。>
<雨过苍苔石，幽篁翠色浮，南轩曾对此，潇洒忆清秋。>
<山倚鹧鸪岭，城临白马场，东风无限事，芳草自斜阳。>
<雕檐日华动，滉瀁照漪涟，四月芰荷满，不似在穷边。>
<年少轻行乐，东城南陌头，与君寂寞意，共作草堂游。>
<刺鼻何曾嚏，蹋面不知嗔，高生两个齿，自谓得胜人。>
<莫道田舍翁，豪奢不相下，家家凤翼船，人人金络马。>
<五月吾来此，洞中凉似秋，问僧拓石刻，携去记曾游。>
<山以静故高，水以静故深，福禄岂外求，万感皆人心。>
<鸟惊午睡浓，起坐林花近，渴思谷口浆，醉唤梁州酝。>
<宝剑连星砺，龙韬带月寻，数声清角里，多少塞垣心。>
<古市冲雺湿，山桥踏月忙，隔林询白塔，隐几卧荷塘。>
<兀坐山亭下，悠然海上天，归墟无尽藏，须记始流年。>
<到佛元非定，如仙等是家，了忘名利战，秦晋谩彭衙。>
<胸中含静操，笔下走寒梢，一见孤山客，清香尽拆苞。>
<飘香乱椒桂，布叶间檀栾，云日虽回照，森沈犹自寒。>
<日日黄尘路，喧豗涨市声，神灵自安此，不欲变名称。>
<莫笑虎头痴，偏怜凤尾垂，粉墙遮不断，翠雨湿多时。>
<绿蔓花绵绵，日晚梧桐落，所思终不来，虫声入罗幕。>
<刘季开基主，周昌托子臣，不能活如意，何况戚夫人。>
<丸髻如螺小，幽花更著簪，空怜垂老意，孤负惜花惭。>
<怪杀长鸣鸡，自谓知天曙，归梦不分明，又渡秋江去。>
<翩翩沙际鸟，冲雨去何之，羡杀前汀鹭，翛然立水涯。>
<微霜鸣蟋蟀，残月隐房栊，何处砧声切，萧萧夜半风。>
<百舌春来哑，愁人共待晴，不关秋水事，饮恨亦无声。>
<雨打知无那，春暄绝不禁，小风千点雪，落日一须金。>
<池底看明月，明月在山头，清光连上下，分作两轮秋。>
<廊庙登元勋，四海歌画一，群公各交章，君乃卜少室。>
<钜竹差差合，青杉袅袅长，人多表池槛，此乃亘山冈。>
<尖萼破微霜，明犀透清暾，不有朱紫繁，那知中色尊。>
<远韵风前并，芳标月下清，既能孤干直，何用数枝横。>
<妾心如镜背，苍翠磨不灭，君心似镜心，妍丑随人设。>
<山燃无焰火，石吐不炊烟，樵斧声稀处，飞鸿满暮天。>
<月照当襟雪，终剪施摩诘，我作白须行，而得养生术。>
<书不如右军，何烦使池墨，唯用将洗心，能令净业白。>
<泪为看花落，愁因对酒多，良辰不再得，衰莫欲如何。>
<昔别莺花早，重经梅柳春，高云断去雁，芳草未归人。>
<会心岂在远，此有濠濮想，烟开鱼戏来，春动鸥波长。>
<手种江头树，成林已数秋，寄言樵采客，留系木兰舟。>
<老人须老伴，旧事可重论，今古不同调，后生难与言。>
<万顷雪花卷，舟飞一叶轻，掀篷发清啸，疑恐小龙惊。>
<侬别伊人去，若个是相逢，伊人别侬去，若个道是侬。>
<篱下花堪把，先生有酒不，遥看白衣者，不复问江州。>
<君意不在书，著书为谁子，安得东南风，吹君渡湘水。>
<鲥鱼信多骨，鲜味此独出，子固不能诗，文名应不没。>
<渔拽乱溪来，白鸥惊已屡，不应畏机心，却下沧波去。>
<柏寺官联谬，萍踪宦海浮，向来苕霅梦，罪我亦春秋。>
<别饯别尤苦，辗转那得寐，后会倘可期，握手三致意。>
<乞巧望星河，双双并绮罗，不嫌针眼小，只道月明多。>
<景物撩人□，兴思百念攒，亨屯原有定，呼酒拚红颜。>
<白酒方浮玉，白莲仍可人，赠君飞大白，聊作冷官春。>
<浦日生残照，河风送晚凉，停桡未忍去，为爱岸边杨。>
<离情弦上急，别曲雁边嘶，低云百种郁，垂露几行啼。>
<天地无穷担，头昏老病深，我无衣与钵，聊寄百年心。>
<心藏隐奥中，乘间亦易动，须于动之微，坚持勿使纵。>
<西山青缥缈，深处有丹砂，说道神仙客，邀予戏紫霞。>
<溪边坐流水，水流心共闲，不知山月上，松影落衣斑。>
<览德来何代，慵归丹穴藏，甘心化为石，万岁瑞吾皇。>
<侬从江上来，欢向江阴去，黄竹笋成竿，不见欢归处。>
<战酣易生马，上下犹如飞，铜挝舞不止，深入百重围。>
<木杪芙蓉花，开非红艳早，常畏晚霜寒，朱华竞衰草。>
<红叶深秋景，黄花暮雨时，西风鞍马上，何物不堪诗。>
<荆花开渐少，瓜蔓摘几空，赖有长头子，相从秃鬓翁。>
<未夜身先卧，不春花已开，泣残双泪雨，愁得寸心灰。>
<但见白硙硙，香从何处来，广寒异人世，莫是桂花开。>
<门巷随村落，柴荆低拂人，静轩无世味，盏酒是青春。>
<客来问玄解，付与尊中友，我口不能言，此间甚多有。>
<掩书卧玄冥，蟋蟀在床头，如何闭关月，耳畔鸣不休。>
<长才二百尺，婉若千里隔，天下悦出涂，旁午任行客。>
<猿狖号枯木，鱼龙泣夜潭，行人已天北，思妇隔江南。>
<我念卿勿怪，难拚膝上儿，好将南内意，说与肃宗知。>
<夜夜挂长钩，朝朝望楚楼，可怜孤月夜，沧照客心愁。>
<梦中得嘉名，卅载乃斯宇，珍重病馀身，优游荷天予。>
<一镜含天光，源头自何许，悠悠川上心，临流共谁语。>
<长日惟临水，经旬不见山，欲兼山水趣，只有画图间。>
<悲风吹不歇，孤月近为邻，世上亦寥落，何如山鬼亲。>
<三军矢刃尽，北首争死敌，腐肉委沙场，乌鸢不敢食。>
<圣贤去我远，何者名事业，吾欲到彼岸，须君借舟楫。>
<秦皇七匹马，追风个个轻，不闻东海北，采药上蓬瀛。>
<若非大气魄，只是小机锋，老子一声喝，学人三日聋。>
<南楼百尺馀，清夜微埃歇，天会诗人情，遗此高高月。>
<水际丛兰碧，香风两岸闻，褰芳修褉罢，欲荐云中君。>
<小艇恰容膝，轻帆下溜滩，忽闻津吏语，斜月挂江干。>
<黑鱼长三尺，白鱼二尺馀，雕盘荐芳俎，贤圣上头居。>
<分得天池水，跳成月峡珠，一清夔子国，炎瘴自今无。>
<酒半兴方浓，瓶空罍弗耻，更看一筹输，各尽三觥醉。>
<长信多秋气，昭阳借月华，那堪闭永巷，闻道选良家。>
<夜月闽杯浅，春风楚制轻，故乡空费梦，来此听溪声。>
<跻攀不辞远，微汗湿红粉，万一有桃源，当期郎共隐。>
<剪纸铺平江，雁飞翚字双，秋山青隔岸，谁启读书窗。>
<潭中何所有，白石映黄芝，坐来潭底影，照见本来谁。>
<江擘山头出，舟骑石背行，问君缘个事，辛苦作南征。>
<恍惚疑如在，缠绵爱未休，明知已仙去，犹欲出神求。>
<烟树双溪晓，云霞万壑春，不知林径里，谁是草玄人。>
<露下仙人掌，云生玉女窗，弱流三万里，飞度宝魔幢。>
<清商动瑶瑟，秋光看欲满，骄虏闻已归，征夫应不远。>
<伊昔为句漏，其心在丹砂，丹成遽仙去，不且判莺花。>
<沙巷蛟蜒白，松门蜃气平，强弩支江断，长创落日明。>
<世途多礼数，鹏𫛩各逍遥，何事陶彭泽，抛官为折腰。>
<长风吹去棹，万里客星孤，何物为君赠，桐江画作图。>
<谷雨樱桃落，薰风柳带斜，舜弦新曲在，休唱后庭花。>
<水国无真梦，乾坤有至寒，辽阳深雪路，回首月中看。>
<平生湖海游，南北东西路，几度梦残时，云深不知处。>
<手撚金仆姑，身出矍相圃，不穿百步杨，志在猖狂虏。>
<新裁明月扇，粟金光泚泚，上图江南山，下图江南水。>
<轩后不张乐，白月照野水，泠泠水影中，瑶瑟泣湘鬼。>
<游丝困无力，欲起重悠飏，芳草落花满，相思春昼长。>
<暝色苍然至，浮烟漫不分，小留岩窦底，为伴宿檐云。>
<闻说临洮府，今年没敌尘，愿图恢复策，不必议和亲。>
<清霜点明镜，玄发渐以缟，百事一无成，骎骎忽将老。>
<斋居意转瞑，幽怀不可道，风吹枝上花，日照满庭草。>
<横塘风日好，荷叶似花香，劝郎莫荡桨，中有锦鸳鸯。>
<穷冬天地闭，万物正彫残，玉立清梢表，天然独耐寒。>
<闲情寄春草，沉吟若有思，寂寂无人来，萋萋知为谁。>
<百货集亥市，莫猺偏买盐，山日出未高，翠雨湿酒帘。>
<雨过崖水响，石梁袅山涧，晴天挂一虹，溪断云不断。>
<佛阁阅人久，儒官涉世疏，伽蓝真长者，容我半年居。>
<欲下势翩翩，对立羽肃肃，风标尽潇洒，其奈股无肉。>
<三日山中游，溪山未全究，却羡畬田人，春晴𣃁烟岫。>
<古寺白云中，疏钟逗林樾，凌晨数杵来，敲落山上月。>
<云暝千峰暮，林幽万木寒，故情殊未已，谁肯念袁安。>
<割云石棱铦，缠藤松骨槁，少华且未登，昌黎应绝倒。>
<山深无横吏，客至气和平，野寺鸣钟罢，安眠到五更。>
<柳色依山卷，楼阴傍水浮，孤舟闲啸者，于世更何求。>
<金塘澹淡浮，垂柳参差碧，千里江南春，移来君几席。>
<翠屏高千尺，行坐日相对，宇内有红尘，尽在岩峦背。>
<吟共僧同社，居分鹤伴间，魂归应太息，亭榭遍孤山。>
<削壁皴斧痕，下有洞如屋，积铁不知年，时许莓苔绿。>
<品字列轻舠，占尽吴江雪，丁宁红蓼花，莫与利名说。>
<缥缈三界峰，隐隐在云外，不见天宇高，倒看青蔼蔼。>
<稚子牵衣泣，邻翁答语喧，归人定何处，风物似羌村。>
<滩上水平沙，梭舟荡落花，吴侬不相识，对面浣春纱。>
<轮囷香事已，郁郁著书画，谁能入吾室，脱汝世俗械。>
<中扃自清凉，穿凿多门户，神凝一气归，陋哉勤纳吐。>
<那言柳乱垂，尽日任风吹，欲识千条恨，和烟折一枝。>
<烟畦朝𣃁药，雪涧夜淘丹，仄径何曾崄，单袍不觉寒。>
<阮籍见孙登，只闻孙登啸，针在绣不传，绣传针不妙。>
<飞雪送残腊，带花迎早春，西畴农事及，愧是不耕人。>
<华表千岁鹤，飞空亦无桥，桥头有高人，独观千载遥。>
<野水带平沙，丛篁映白花，鸟啼人不见，春尽客思家。>
<尚想夷与齐，求仁无怨啧，谁传采薇音，荒哉太史笔。>
<渺渺亡羊路，悠悠化鹤身，人闲同逆旅，谁主复谁宾。>
<祭器古不轻，斯焉盛黍稷，内方而外圆，无乃器之特。>
<扶桑南海木，绛露满花团，何必思姚魏，春风羡牡丹。>
<莫羡檐前柳，春风独早归，阳和次第发，桃李更芳菲。>
<西岩谢翱冢，一径惟莓苔，相对鹿麋坐，秋风时自来。>
<珠箔疏流月，萤归定绣裳，宫西灯火合，歌吹起昭阳。>
<溪光延夕暝，山色接天青，独立待霜月，山童已触屏。>
<扁舟过寂寞，十诗继骚雅，定是王弘孙，犹记南山下。>
<故里经年别，虚舟尽日浮，有书谁与寄，目送雁横秋。>
<山僧不出山，披衲山中坐，时见车马客，累累山下过。>
<清洛接天去，寒云贴地飞，人于桥上立，诗向雪中归。>
<池塘清梦觉，诗思一何浓，欲识东君意，闲庭烟雨中。>
<烟水凝眸远，蘼芜且着花，章台扳折后，依旧属韩家。>
<斗酒江头别，相看击筑歌，长江流不尽，离恨较谁多。>
<使者自南来，投书报江渚，把读沧波上，蛟龙作人语。>
<分房圆戢戢，弄色翠娟娟，摘实怜空菂，方知雨露偏。>
<去去音容远，冥冥岁月深，浑将溪作泪，莫尽一生心。>
<风雪犹未已，花开自碧岩，欲知寒蕊意，遥指隔林杉。>
<清宵听玉笛，凄切不成声，此夕仙城外，宁知岁月更。>
<醉乡既可居，东皋亦逆旅，不能学河汾，长当友河渚。>
<忆坐松根石，相看说大还，昆仑云一朵，唤作九华山。>
<慎勿扫苍苔，芳英堪藉地，丘壑足风流，欠得脂粉气。>
<堂上娟娟竹，翛然悟澹游，南风时隐几，不复梦洋州。>
<群山尽龙蟠，十驾客驽散，嗜酒愧陶潜，过桥烦惠远。>
<故剑不可收，姓名刻剑匣，瑟瑟白杨根，虚空葬金甲。>
<邻近列仙居，瑶林閟清境，夜深明月来，送过幡幢影。>
<洪州沈乌盆，塑佛舍三尊，一朝饥冻死，衣不庇其臀。>
<炯炯练千尺，苍苍玉万个，客来魂一清，四顾不敢唾。>
<风雨怯途穷，疲躯归兴浓，寒衾孤梦觉，旭日满窗红。>
<引手折纤枝，月边簪玉儿，好与一杯酒，酒香知是谁。>
<海底生红焰，山头起白波，洁庵欢乐处，时听木人歌。>
<参差不可吹，纫佩寄远道，遂令如石心，岁晚永相好。>
<索笑檐常绕，永夜林初晓，冷艳排冬温，馀香殊未了。>
<白云来何时，英英冠山椒，西风莫吹去，使我心摇摇。>
<何缘春信息，第一到田家，为甚笙歌院，重重绣幕遮。>
<露叶明朝彩，云峰吐夕岚，山中无限景，诗力不相参。>
<暂解山公事，间翻陶令书，白衣人不到，宁惜换银鱼。>
<幽居武陵源，背城止十里，泛泛桃花舟，春江瀫纹起。>
<山色青于染，林光绿渐稠，鸟啼听不尽，差可惬行游。>
<花影晚离离，迢遥动远思，清宵不成寐，山雨到窗时。>
<二月返乡社，四月即长道，儿童隘巷观，高士隔溪笑。>
<窗前有修竹，道人心自足，清风入诗肠，何用五鼎肉。>
<新庙青山肃，丰碑锦字明，我来深仰止，翻恋蕨薇情。>
<秘宝封坚石，山灵谨护藏，欲为中帑助，时复露辉光。>
<微雨落寒梢，楼前绿珠坠，霏霏湿琼琚，暗滴湘娥泪。>
<波光满沙际，夜景湛林樾，山僧抱瓮来，摇动潭中月。>
<凤翼象参差，清音真妙绝，鹤背载刚风，缑山弄明月。>
<六月汗如雨，谁信农家苦，一粒未沾唇，先饱田间鼠。>
<片云头上黑，淅淅野风秋，室妇叹鸣鹳，分为两地愁。>
<微踪一腐草，霜重不禁秋，想悟浮生短，常为秉烛游。>
<青青水中蒲，九节根如玉，食之可延年，神清发长绿。>
<草色半有无，梅花间开落，还家正自好，柰此抱离索。>
<池塘去后春，一夕生绿草，无由梦阿连，诗句何能好。>
<防危新径辟，凿石乱滩平，难妄仁者意，千载诵西亭。>
<月落山正昏，群乌乱鸣起，客子中夜行，相呼渡烟水。>
<江山司马笔，民物杜陵吟，他年黄阁里，便是此时心。>
<病里思前事，分明一梦中，而今知是梦，却恨巳成翁。>
<捲帘新雨霁，伏槛孤云没，心赏信无同，佳人眇天末。>
<列国坛皆废，千年风未开，洋洋兼沨沨，季子几时来。>
<解下鹔鹴裘，恰贳酒一斗，笑问酒家胡，有客如此否。>
<郡舍拥炉坐，烛开连夜花，主人无喜事，应是报还家。>
<我诗水清浅，只鹄浴不烦，君才正豪迈，霜足拥华轩。>
<文藻兼名理，三吴第一贤，乡心几千里，飞雁满秋天。>
<上滩如上天，曾买越溪船，倚棹闲追忆，于今第六年。>
<日暮争渡喧，天阴野风急，孤客来何迟，萧萧荷锄立。>
<织锦望成匹，终朝不盈尺，谁知方寸间，千丝万丝积。>
<劲节旧捎云，新添老大根，何年居此里，著处长儿孙。>
<秋花照远林，蕊蕊真形色，恐有北场鸡，介羽割丹帻。>
<偶从清颍得，乞食焦山僧，一饱便无事，却挂焦山藤。>
<圆光照一海，远客在孤舟，相忆无期见，中宵独上楼。>
<兹山非避秦，亦有桃源洞，清流出洞时，试觅胡麻种。>
<宴坐鹊巢肩，观花柳生肘，幽人夜半至，古月明户牖。>
<古杨叶如绘，下拂清波浅，珍禽炫羽毛，采采春风染。>
<唐昌树已荒，天意眷文昌，晓入微风起，春时雪满墙。>
<昔别浐水浔，今逢直河口，间关十馀年，相看俱白首。>
<陆贾通南越，黄金满橐回，而今腰纵折，谁肯赋归来。>
<风尘弹指过，于世已浮沉，处处双林客，年年五岳心。>
<中年怀易恶，更听断肠声，多谢两榕树，逢人管送迎。>
<流水云中响，青山树杪多，客行山水外，落日听吴歌。>
<横流架石梁，刻作永丰字，好渡杖藜翁，逍遥谓农事。>
<圣德合天地，五宿连珠见，和风拂世民，上下同欢宴。>
<山深人寂寂，涧曲水沄沄，顾尔非忘世，遗身在白云。>
<诗人张禺山，喜用白龙字，何事独无诗，留题白龙寺。>
<黑豆未生前，商量已成颠，更寻言语会，特地隔西天。>
<幸蒙托根地，历历令著行，莫遣桃李妖，压我玉雪香。>
<日出五丈高，白云浩如海，城郭在云中，山人在云外。>
<仙翁栖紫霞，颜童鬓不华，客来问玄机，笑指菖蒲花。>
<至亲者兄弟，繇亲始及疏，亲疏少颠倒，箕豆会兴歌。>
<草木渐知春，萌芽处处新，从今八千岁，合抱是灵椿。>
<山僧坐荒庵，深草没门径，对客了无言，晨昏数声磬。>
<太虚元湛寂，妙用起云雷，若解明如镜，何须冷似灰。>
<黑豆忙忙数，教休不肯休，幸然明似镜，何用曲如钩。>
<谷风从东来，生意萃于柳，展也延和儒，至诚为君剖。>
<离火自天烁，温泉由地生，我来需晓汲，聊用濯尘缨。>
<富贵有天命，安贫士之常，聊为真率饮，未用利名忙。>
<疏泉得古髓，种菊蒙秋潭，愿与村中人，一瓢共清甘。>
<老衲密密缝，百结烦千辛，已交木上坐，不染世间尘。>
<君看倚桂人，化作弄珠女，矶头系钓舟，卧听银蟾语。>
<扰扰多群蚁，冥冥有几鸿，蜀公陵下语，竟免入碑中。>
<城间多乐事，独此叹离群，倚杖看飞雁，行行入楚云。>
<鹤本千年寿，医功可长生，会当乘天风，飞飞返瑶京。>
<凿井得海眼，清冷味如雪，青丝转辘轳，下汲秦淮月。>
<看院留黄鹤，耕云种紫芝，天下书读尽，人间事不知。>
<立冬前未冷，已是放梅时，一朵开方半，人从定里知。>
<江空秋月明，夜久寒露滴，扁舟何处归，吟啸永佳夕。>
<愿君如山丹，花红至百日，红尽变为黄，犹作纯金质。>
<春光被四野，行欣物华茂，寂寂竹林边，幽禽语清昼。>
<荷叶罩芙蓉，员香映嫩红，佳人南陌上，翠盖立春风。>
<两两鸟对语，翩翩燕又来，草堂浑似昔，时有好花开。>
<小住复颠狂，泊我空滩外，听汝吾弗嗔，汝宁亦知愧。>
<桃花然小坞，恍惚武陵源，远浦渔歌入，前林鸟语喧。>
<千峰起华阳，一水连天汉，初月正沉钩，隐然飞两岸。>
<晚风扫连氛，客被憎夜峭，明朝赴看烛，更把昆山照。>
<久静山容敛，秋凝野色凄，白云留绝𪩘，苍雾隔前溪。>
<频坐羊肠坂，仍思蛇岭诗，畏途看渐减，归计莫嫌迟。>
<沉沉寒夜里，寂寞有谁怜，赖得窗间月，犹能照独眠。>
<我闻过去佛，纵横尽丈夫，示汝真归处，千江月影孤。>
<茗碗漱藜苋，诗肠许坚顽，是间可无我，不可无此山。>
<渔翁不食鱼，爱换酒子吃，临川羡鱼人，似喜网有得。>
<残月宝刀白，微霜陇树黄，笛中闻折柳，那得不思乡。>
<移家白云深，静枕清溪曲，日暮门不开，茶烟飏萝屋。>
<菊开何太晚，重九已过时，款款来蜂蝶，幽香满短篱。>
<月澹黄茅路，烟明红叶村，有怀如阮籍，更赠一声猿。>
<秃友退锋郎，功成鬓发伤，冢头封马鬣，不敢负恩光。>
<曾承姜氏孝，亦载琴高仙，今朝与子别，早晚待书传。>
<为忆去年梅，凌寒特地来，闰前空腊尽，浑未有花开。>
<晓发梳临水，寒塘坐见秋，乡心正无限，一雁度南楼。>
<自觉开佛堂，慧放五道光，无人不佛佛，不悟意中藏。>
<老干才逾尺，樛枝剩著花，小盆留宿雨，疏影亦横斜。>
<秋魂无定止，春梦偶相持，梦断如花落，从风不自知。>
<仙人住蓬瀛，凉雨洗瘦骨，雨晴山月来，清风生绿发。>
<朝无寒士达，家在旧山贫，相送天涯里，怜君更远人。>
<教里分明道，谁云别有传，一从微笑后，今古竞相研。>
<雪里红梅树，尊前白发翁，莫求颜色似，风致许渠同。>
<无客长闭门，客来共心赏，去来亦何心，春风芭蕉长。>
<晓步迁莺林，莺声何𪾢睆，把酒坐垂杨，不觉归来晚。>
<两岸垂葭荻，中流一叶舟，无边光景好，浑似粤江秋。>
<夜雨须停棹，秋风暗入衣，见君尝北望，何事却南归。>
<无时来见袭，有地更临高，坐客清谈起，纷纷落麈毛。>
<成都沃野桑，彭泽公田秫，击鼓吹豳诗，乐岁农功毕。>
<踏得草鞋穿，行得汗脚损，却换一枝藤，拄到双玉笋。>
<杖头肩一幞，中有五岳图，山寒入布被，絮絮白云铺。>
<位须分对待，气即验流行，羲体兼文用，俱由造化生。>
<飞瀑洒寒冰，危梁跨碧层，天涯图里看，白发未归僧。>
<竹国风世界，梅兄雪友朋，地清无可比，且道玉壶冰。>
<槿花能爱老，开向白头人，那得还童术，为君留暮春。>
<楼台馀返照，松栝起秋阴，欲就云门宿，前溪一水深。>
<朝吹杏花开，暮送桃花落，荣悴各因时，莫怨东风恶。>
<幽寺倚岩阿，云扉掩薜萝，老僧中燕息，谁问世风波。>
<百亩不同调，数花常自春，风流高韵在，优孟是何人。>
<冰壶凝皓彩，水殿漾轻涟，绣茧夸新巧，萦丝喜续年。>
<交亲过浐别，车马到江回，唯有红藤杖，相随万里来。>
<好似东山谢，满庭芝与兰，义方能不倦，擢秀固非难。>
<他道侧书易，我道侧书难，侧书还侧读，还须侧眼看。>
<朔风猎猎吹，蓬鬓萧疏久，不用惜流年，且尽杯中酒。>
<出入黄牛峡，江声昼夜腾，猿啼愁不住，何日下彝陵。>
<垂杨酿新柳，荡漾如春波，欲学三眠稳，其如波响何。>
<扪萝度石桥，水碧前山绿，远公大笑来，东林景一幅。>
<昔别容如玉，今来鬓若丝，泪痕应共见，肠断阿谁知。>
<卉裳缠胫窄，藤笠盖头圆，日日清江浴，生儿不记年。>
<拿舟溯惊湍，万篙不能上，徐徐风一帆，历历如指掌。>
<驻马挽金鞭，为君弹四弦，洛阳官道直，莫过酒楼前。>
<覆土为此山，欲以种芳树，山成树转多，相呼掇芳去。>
<岁时销旅貌，风景触乡愁，牢落江湖意，新年上庾楼。>
<宝蓍藏椟中，不用亦持敬，愿作长生龟，相守尽性命。>
<玉橤含风香，苔枝带霜冷，夜静月冥濛，空庭卧无影。>
<一曲苕溪水，逢君又别君，春风数行雁，日暮隔湘云。>
<郁郁愁无地，青青独有心，疑从大夫后，倾盖到如今。>
<嶂没千重雾，江涵万里天，湘潭送波浪，吴楚会风烟。>
<与君居相连，长恨笑谈阻，作诗歌追踪，人笑学画虎。>
<妾命薄如纸，君恩冷似冰，生当事长信，死愿奉延陵。>
<山深人迹稀，烟霁见茅屋，野老时时来，裴徊涧边木。>
<繇语几于谶，流传信有诸，王何谩辛苦，易自是占书。>
<迟迟烂熳开，贞元会合培，喜与一阳复，香从天上来。>
<青石桥边水，时时生细波，凉风还暂至，金斗熨纤罗。>
<外氏老贤弟，迢迢忆孟高，江湖鱼尾赤，念尔更勤劳。>
<日月相代明，西没复东出，昨夜又今朝，四序常不失。>
<水月皆内景，入秋倍清晖，世无善观者，滔滔吾谁归。>
<出郭携尊屡，寻园步屧迟，莫言春事晚，犹是百花时。>
<东篱秋色晚，白发对斜晖，独怪休官后，犹纡墨绶归。>
<对雨思君子，胸中万卷书，知心非一日，有志作真儒。>
<草绿春风转，花浓夕照曛，翠华门外度，凤吹杳难闻。>
<江上西风急，维舟待晓行，前山新月上，正是晚潮生。>
<月从东海来，待月吟正苦，素娥本无心，不管人今古。>
<江行值逆风，陆行招雪雨，何适不艰难，弱夫挽强弩。>
<帘纹青窣地，桥影碧涵波，江馆腾腾路，渔郎款款歌。>
<元伯来相葬，山涛誓抚孤，不知他日事，兼得似君无。>
<寒日下高木，照见女几山，豺虎声相闻，何人当九关。>
<诏自沙丘至，如何便释兵，君王令赐死，公子不求生。>
<风从高树下，虫抱短莎鸣，小据胡床坐，还扶拄杖行。>
<夜半潇潇竹，轻寒枕上侵，明朝无别事，风雨不关心。>
<迟日下金殿，香云蔼玉炉，苑花迷晚蝶，宫树集寒乌。>
<东阡在何许，寒食江头路，哀哉魏城君，宿草荒新墓。>
<慈姑白发多，垂腰乱如雪，为裁裙与襦，手爪不言拙。>
<去国八千里，堪嗟行路难，马头天欲尽，犹不见长安。>
<疏星澹河汉，点点在秋水，微澜漾残辉，曲沼过游鲤。>
<汧流入城郭，亹亹渡千家，不见双池水，长漂十里花。>
<春色有无处，但观寒腊前，迥临村路上，来往白云边。>
<故人辞我去，期我梅花时，昨夜偶相念，起看庭树枝。>
<夕阳鸦背寒，暝色灯花落，际以茕然身，那能不悲作。>
<片石上嵯峨，春风覆薜萝，何人踏龙尾，白日撼灵鼍。>
<上阳宫里女，玉色楚人多，西信无因得，东游奈乐何。>
<西峰高且峻，下有祈灵祠，来游适公暇，细和梁翁诗。>
<高樯起行色，促柱动离声，欲问江深浅，应如远别情。>
<禹门风浪小，鱼跃未腾霄，转海修鳞甲，翻身即巨鳌。>
<独往神安托，相怜舌尚存，个中身毒镜，永夜照孤村。>
<春水鳜鱼肥，垂纶坐断矶，羊裘人易识，好著旧蓑衣。>
<泛泛松江水，迢迢笠泽通，万年知禹力，灌溉有馀功。>
<虹桥千步廊，半在水中央，天子方清暑，宫娃起夜妆。>
<云来雨满溪，天迥风生壑，山水谐于心，独树孤琴鹤。>
<玉砌绣青苔，花落香泥湿，下帘奏云和，春风复吹入。>
<初见锦绷脱，气已傲霜雪，天寒十万夫，未闻一死节。>
<世事良可见，浩荡书生心，先民亦会计，儒道终当行。>
<柏叶松其身，在时公手植，杂树谁所栽，一钱初不直。>
<刀笠烧畬俗，舟航撇旋乡，五经谁教子，儒术破天荒。>
<此士党有挟，则不与之友，持此问秋崖，一笑见颔不。>
<登陟山路熟，麋鹿亦相招，问奇频索酒，与尔薄云霄。>
<桑叶下墟落，鹍鸡鸣渚田，物情每衰极，吾道方渊然。>
<开山种云子，汲涧探乳泉，可羡岩穴民，得养龟鹤年。>
<月色沙上澹，山云天际浮，春江万里阔，独见一渔舟。>
<不但烹三庶，东宫亦屡危，元来玉环子，别有锦绷儿。>
<邵武诸侯幕，光风动石阑，时清吏牍少，吟咏对芳兰。>
<世出世间法，人非人等闻，象王非顽石，弹指喻山君。>
<空斋掩关坐，了无一可悦，风动研头缶，梨花落如雪。>
<看碑籍草茵，倚杖忽移辰，绝或惊文藻，飘零愧古人。>
<斜霏动远吹，暗馥留微火，心事共成灰，窗间一翁坐。>
<欲飞飞未得，冷泊杉松枝，如何垂天云，远远同一涯。>
<欲上河阳郡，先来洞府游，白云满天地，红叶不知秋。>
<俯仰天上下，尊称唯我独，无物亦无人，本来真面目。>
<悄茜桃蹊北，萧椮竹坞深，不堪秋夜永，风雨助悲吟。>
<紫丝浮半滑，波上老秋风，忆共香菰荐，吴江叶艇中。>
<云气蓬莱近，山阴草树香，御风不知远，仙骨已清凉。>
<主人端不俗，景物亦相宜，手种轩前桂，联芳共几枝。>
<海底有明月，圆于天上轮，得之一寸光，可买千里春。>
<节物暗老我，壮志特未已，事业力自致，贵贱命可委。>
<中禁千祥集，东方万象新，彩幡迎喜气，宝字镂宜春。>
<知几者不辱，况令辱相续，徵色不自喻，是之谓走肉。>
<我得圣俞诗，于身亦何有，名字托文编，佗年知不朽。>
<闻道移军去，音书谁为传，渔阳万里道，一梦到君前。>
<飞云呼不来，归云还自聚，金枝满崖春，云任自来去。>
<课仆舁丰壤，辛勤种牡丹，不知从此去，更得几春看。>
<采采金樱子，芒刺钩我衣，天寒衫袖薄，日暮将安归。>
<面脂调藁本，留半与薰裳，一任蛇床乱，薇芜自有香。>
<我有敌国雠，无人可为雪，每至秦陇头，游魂自呜咽。>
<招提在南山，共著蜡屐登，世无谢康乐，此事谁复能。>
<梅树千万株，梅花白于雪，不见陇头人，时见陇头月。>
<合殿恩中绝，容华落镜中，谁怜团扇妾，不敢怨春风。>
<两县中分界，孤舟逆上滩，绿阴岩下石，知是歙南山。>
<地险飞偏急，江空落渐低，如何云汉羽，却傍芰荷栖。>
<海上三神峤，尝看羽盖飘，玉虹三百尺，嘘气结成桥。>
<炎赫迎新节，绨袍洗未乾，那知一夜雨，更作九秋寒。>
<惭君能卫足，叹我远移根，白日如分照，还归守故园。>
<堕蕃十九年，坐卧持汉节，归时两鬓斑，疑是天边雪。>
<前人厌膏粱，志欲服贱事，若论区别功，为圃亦不易。>
<村里无铜漏，金鸡管杀更，百声犹未晓，却等第三声。>
<花竹映幽斋，柴扉背水开，主人缘谢客，终日没人来。>
<谁试千金剑，犹存石上痕，仇人满天下，遗赠敢忘恩。>
<菜花随麦长，田水入池平，此景寻常有，何人自在行。>
<冬夜银河永，清光入座频，遥知经绝域，不为照离人。>
<世久无渊明，黄花为谁好，青女自凌威，寒香未容老。>
<一宿已先觉，四明那更游，去来无所着，风日海山秋。>
<松声响玉琴，清风洒葛巾，忽惊天籁动，江月夜初心。>
<伏羲画卦后，文字积丘山，谁知圣人意，要妙唯一言。>
<蚁封罅隙地，蛙井咫尺天，那能致广大，此道谁为传。>
<万物皆相见，文明午日中，圣人南面立，品汇各亨通。>
<鸟鸣青溪中，人行彩虹外，洗药归去来，声迹两幽晦。>
<别殿红绡女，无风亦自凉，阑边是湖水，夜夜宿鸳鸯。>
<台榭一方胜，江山千古同，由来涕泪处，不独有羊公。>
<泉石多仙趣，岩壑写奇形，欲知堪悦耳，唯听水泠泠。>
<携手出中闺，殷勤尅密期，密期虽不远，回顾步迟迟。>
<谢氏悬双璧，团团似月圆，光辉百年后，长为照临川。>
<一老说谈话，诸君未要眠，开窗放山月，把酒奏溪泉。>
<郎官老辞笔，得尔寿春碑，奸贼馀灵在，斯文是戮尸。>
<客路晨炊好，幽哉石弄居，一轩潇洒处，净几展吾书。>
<清霜下篱落，佳色散花枝，载咏南山句，幽怀不自持。>
<日日采莲去，洲长多暮归，弄篙莫溅水，畏湿红莲衣。>
<虚帘过微月，小阁生馀寒，留连异乡饮，消此长夜阑。>
<扰扰征途客，无非利是心，嗟予何事者，端为好贤深。>
<明月谷阳水，长桥卧彩虹，绿杨风不动，人在镜光中。>
<廉以维其心，在心常有辨，一介不妄取，真如视土粪。>
<夜气方泬寥，天水相涵映，船开桡棹鸣，山远岩谷应。>
<紫塞连年戍，黄砂碛路穷，故人今夜宿，见月石楼中。>
<萧萧萝薜风，淅淅梧桐雨，应有背岩人，推篷坐无语。>
<风高莲欲衰，霜重蓼初发，会使此池中，秋芳未尝歇。>
<帝子久寂寥，江花自开落，我来读残碑，流云挂虚阁。>
<侬是剑南人，惯识故乡好，绿叶接红花，辉映绥安道。>
<酒到刘伶坟，斯人已枯槁，不如营糟丘，吾将此中老。>
<浆寒饮一石，蜜液和岩桂，心渴望天南，星河灿垂地。>
<洛阳访才子，江岭作流人，闻说梅花早，何如北地春。>
<梦长随永漏，吟苦杂疏钟，动盖荷风劲，沾裳菊露浓。>
<窗暗灯花结，帘疏露气浮，晚来城上角，吹断一天秋。>
<茅许仙踪在，烟霞一境清，夷希何许叩，松径月空明。>
<十里开幽径，松阴互蔽亏，山翁心亦侈，步幛用青丝。>
<秋风生夜凉，风凉秋夜长，贪看山月白，清露湿衣裳。>
<东行震旦年，渡芦带江色，见性成佛心，影幻中嵩壁。>
<岁岁天山雁，衔书不到家，君看陇头雪，应念雒阳花。>
<黄花宜泛酒，青岳好登高，稽首明廷内，心为天下劳。>
<独坐惜罗袜，青苔生未歇，夜深梧影来，仔细寻秋月。>
<风叶青罗嫩，霜根白玉鲜，不缘多故贱，菌耳合争妍。>
<风光山郡少，来看广陵春，残花犹待客，莫问意中人。>
<泣罪天应见，坑降地不知，自然殃庆至，天道不须疑。>
<至性通天地，遗容尚动人，独怜图报者，曾是汉廷臣。>
<山海吾乡备，移供不厌餐，恰如行建剑，幽景享多般。>
<客舍卧常早，茶馀人各归，独有榻前烛，犹能照解衣。>
<岂伊东合里，无似督邮贤，直把孝行荐，今人少孟坚。>
<新月迎宵挂，晴云到晚留，为遮西望眼，终是懒回头。>
<行逢葛溪水，不见葛仙人，空抛青竹杖，咒作葛陂神。>
<塞上风尘高，处处寻天马，只在此山中，无人到图写。>
<罗浮南海外，昔日已闻之，千里来游览，幽情我自知。>
<前路中年恶，残杯暗泪销，隔城今夜雨，江树万山遥。>
<一德坤元厚，三朝母道尊，含饴供乐事，戏彩见重孙。>
<土断川亦分，北下成阴涧，秀石得佳名，服膺吾敢慢。>
<高可侪琼树，低聊拟聚仙，亲看临汝种，见此不生年。>
<翠筒初裹楝，芗黍复缠菰，水殿开冰鉴，琼浆冻玉壶。>
<蛙鸣乃是怒，𫛳啸固非妖，独宿空山夜，何妨伴寂寥。>
<剩有临池兴，人称协律郎，至今蝌蚪迹，犹带墨痕香。>
<明入庭阴白，寒侵酒气微，夜深看更好，楼上渐人稀。>
<前山名胜己，夔子有嘉宾，馆辟自予始，愧非贤主人。>
<破苍如凝蜡，粘枝似滴酥，恍疑菩萨面，初以粉金涂。>
<庙貌逾千祀，泥封古碣昏，传云素王宅，真赝与谁论。>
<一春九十日，风雨占几半，花好不成观，心狂未能按。>
<绕涧缘崖入，中间有许平，更栽桃万树，应得避秦名。>
<凌崖望双峰，苍茫竟何在，载拜西北风，为我扫浮霭。>
<不省蘼芜草，惟看豆蔻花，欢归白门外，犹自梦天涯。>
<要以礼法论，休言哀毁同，但观生和峤，定胜死王戎。>
<野渡归人急，山原去骑遥，白云秋窅窅，红树雨萧萧。>
<炎光君此去，旅恨杳何穷，海树瘴烟黑，蛮村山路中。>
<天地正高寒，白月来相佐，匪特肝肠如，渠今即是我。>
<大江如鸭绿，荡漾对糟丘，座上客常满，何如孙楚楼。>
<棠梨芳意多，颇惜岁晼晚，殷勤小春花，特地慰愁眼。>
<亭前有两径，俱取弇山右，处处饶胜奇，谁能双举肘。>
<驾前双白鹤，日日候朝回，自送銮舆去，经今更不来。>
<乾坤有此亭，澹寂似太古，我欲往从之，江空渺难度。>
<溽暑不可处，清风时满楼，如何传别教，衲被坐蒙头。>
<合合林鸠起，巡方舜旧游，声虽暨南朔，事罕记春秋。>
<江阔水烟通，孤帆势入空，舟人意不极，日暮更呼风。>
<翠袖湘江曲，秋林泪点斑，冥冥烟雨里，不见九疑山。>
<肉人悲玉斧，冲举尚迟回，寄语青鸾鸟，功成始下来。>
<青青岩畔草，点点珠露缀，来是去年人，岩风急吹袂。>
<振衣陟高台，岚光翠欲滴，半夜春雨来，飞泉泻石壁。>
<孟公泣竹地，今是布金园，不保五亩宅，非无百代孙。>
<袅袅暮风细，团团秋月明，沙河闻不远，起我故山情。>
<茅屋无烟火，溪桥绝往还，山翁独乘兴，飘洒一襟寒。>
<待月西厢下，迎风户半开，拂墙花影动，疑是玉人来。>
<白白复黄黄，雌雄知几行，春风吹不乱，各自宿花房。>
<幸有烟波兴，宁辞笔砚劳，缘情无怨刺，却似反离骚。>
<东郡多山水，高踪想古人，欲歌招隐曲，风雨暗相亲。>
<照井怨憔悴，顾影空垂泪，犹胜张丽华，怆皇井中坠。>
<色阴长带雨，疑是白云根，欲问东巡事，今犹不敢言。>
<秋水被堤岸，牵舟不可涉，渺渺见平湖，北风吹荷叶。>
<晓冻穿流急，晨光照火新，四郊和气合，歌吹待班春。>
<一笛西风急，寒江欲二更，渡头人影寂，浩月送归程。>
<湘魂何自怨，千古尚名存，不种庭边竹，那知有泪痕。>
<漫翁愁独醒，时向石湖秋，客醉知鱼乐，鱼欢为客游。>
<云封疑绝径，崖瀑似悬河，回望经行处，千峰攒若戈。>
<东园风雨霁，一巷海棠开，曲折穿花去，深行忘却回。>
<说向诸儿女，行囊有赐钱，沽来采石酒，不到墓门前。>
<穷愁好著书，到此已绝笔，十年意外谤，庶可弭万一。>
<至此风涛阔，江声作海声，飞飞两浮玉，欲与白波平。>
<午日尚曈昽，紫光衬元叶，暄气上台阴，香风吹冻蝶。>
<有美文章守，无情山水州，一宵篷上雨，了得半江愁。>
<君为湘水燕，我作衡阳雁，雁去燕方留，白云草迷岸。>
<高楼望江口，天尽阑干头，闻欢隔江去，流盻长江流。>
<楚国尚勇力，秉羽而甘寝，虽无倒载名，胜饮怀安鸩。>
<岩扉暮自扃，林雪光如曙，何处是梅花，闻香不识树。>
<鸡德灵居五，峨冠凤彩新，五更大张口，唤醒梦中人。>
<秋深未寄衣，络纬上寒机，断织曾相戒，夫君不用归。>
<歌筵长白日，舞袖亦青春，试看西湖上，能游有几人。>
<我是杀心汉，从来无侣伴，尘土不沾身，坐地教人看。>
<有情有生死，生死长憎爱，斗水亦区区，施以法无碍。>
<晴楼高送目，独立晚风恬，近市浮烟重，山青欲捲帘。>
<细雨朔风寒，挥毫墨未乾，中宵频出户，微月露云端。>
<欲结爱山人，共了寻山债，未有买山钱，愁闻有山卖。>
<游鳞戏芳沼，蜚翰息深树，对此寂无言，尘心何处去。>
<五旬今有二，多父一年馀，不死如闻道，应能续易书。>
<逆流如跛鳖，顺流若飘蓬，人心若无厌，犹自数呼风。>
<芸禾雨苦连，草秽何能蠲，借问司农者，俱云不得天。>
<放船春水漫，系缆柳条青，去去江村近，风吹鱼网腥。>
<幽思正迟迟，沙边濯弄时，自怜非博物，犹未识凫葵。>
<天远水复遥，白鸟独长往，当从息机人，发此天际想。>
<眼俗难观古，时间只顺天，平生羞诡遇，投老更加鞭。>
<野桥疏雨断，乱竹淡烟笼，静日高楼坐，长吟暮霭中。>
<宽大书方布，欢声四海同，阳春如有脚，造物不言功。>
<君从日南回，遗我双翡翠，口中衔明珠，疑是相思泪。>
<嫩筱捎空碧，高枝梗太清，总看奔逸势，犹带早雷惊。>
<万壑注清流，孤烟起暮愁，龙山半溪落，雁影过书楼。>
<森壁郁苕林，一一琼瑶色，时有古仙人，临风吹铁笛。>
<落日楚江深，倒景在高树，晒网茅屋头，分鱼石梁步。>
<蛙天五月五，新水滥屋脚，中有不眠人，高灯听蛙酌。>
<一味放落魄，谁人柰得何，忽然刀斫手，依旧著摩挲。>
<傍石蒲草瘦，傍湖蒲草肥，因依各已定，不愿更相移。>
<数枝春粉嫩，箨解即琅玕，未忍青青玉，持将作钓竿。>
<遥山乱云树，流水净溪沙，日暮行人绝，危桥一径斜。>
<仙令曾勾漏，行踪亦有坛，潇潇玄鹤杳，无地觅还丹。>
<如今花色浓，吾屋自幽僻，已忘穷与通，时复开云席。>
<□□宽裁领，蓬头乱插花，相呼挈牲酒，再拜祷桑麻。>
<临水送将归，春风折赠时，而今三丈树，元是手中枝。>
<玄亭落花遍，兀兀把壶酒，山童懒应门，失我同心友。>
<高亭临泮水，绿芹生水阴，长年时采撷，列坐有青衿。>
<雷公起卧龙，为国作霖雨，飞电掣金蛇，其谁敢余侮。>
<暗香从何来，寒飙为轻扇，东君须护持，莫点宫妆面。>
<偶来看青山，因对白云坐，此意同一闲，青山白云我。>
<丰湖春雨过，银鲫戏波心，一自坡仙后，何人有咏吟。>
<桂岭看南尽，蒲帆向北开，重兹临别意，不忍更登台。>
<向非亲在念，念念每精专，未必饭加损，能令疾脱然。>
<今朝江上路，明日复何之，踪迹已无定，前程焉可期。>
<月照河台酒，离情那可消，衡阳飞鸟尽，君去更迢迢。>
<苍苍竹林寺，杳杳钟声晚，荷笠带斜阳，青山独归远。>
<绿窗开云中，青壁凌江沚，髣髴翡翠屏，照耀明光绮。>
<草堂在西林，露顶避溽暑，客来剥啄声，葛巾不知处。>
<连山带返景，依约澄潭上，白鹭时惊飞，衔鱼入深巷。>
<瓮头喷液处，盏面起花时，有客来相访，通名曰伏羲。>
<旧吏家何在，空寻古柳堤，世情今亦尔，莫笑买臣妻。>
<金衣何璀璀，飞向垂杨树，久立却无声，东风吹不去。>
<我爱铜官乐，千年未拟还，要须回舞袖，拂尽五松山。>
<背人解素袜，裂断寄郎边，须知销玉骨，无兴步金莲。>
<斲琴小自足，栖凤对相求，今年逢叶落，又似去年秋。>
<天阍谁道远，江上却名山，多少朝天者，时从此地还。>
<不从蛮触战，聊学李斯书，莫笑雕虫技，也胜粘壁枯。>
<将石星空堕，灵山凤不飞，惟馀灞头水，西去复东归。>
<抽蔓类牵牛，含芳伍萱草，上上不知休，高柯厌缠绕。>
<荐萧嘉树林，霜来还结果，每避山猿窥，时向窗前堕。>
<涓涓石濑鸣，两两江鸳语，回溪无人来，桃花照春渚。>
<客中逢改岁，不解是何乡，时见悬门帖，春风动夜郎。>
<开卷必起敬，肃容正冠襟，如侍圣贤侧，亲承謦欬音。>
<纠蓼云中树，磷砰天外峰，柴扉堪泄泄，诗酒静相供。>
<已拓三秦地，宁无几月留，登城聊北望，老泪不胜流。>
<自蜀经三楚，由吴下七闽，到家君有日，泥杀滞留人。>
<书屋临江次，波光带树流，扣门无俗客，济渡有孤舟。>
<日常供鲤鲙，旦辄汲江流，儿溺言游学，妻还感遗羞。>
<道散亦已久，世变如浮云，石壁有太古，为问空同君。>
<退之在元和，昌言主文字，扬镳踵芳尘，公乎得无意。>
<畏途方万里，生涯近百年，不知将白首，何处入黄泉。>
<轻舫逐江流，天涯慷慨游，寒风透客衽，月下忆同俦。>
<亭亭几长身，斯可谓之士，以我为隐乎，指以二三子。>
<春涛夜忽至，汨汨溪流满，津吏沙上来，坐看青草短。>
<长城高际天，三十万人守，一日诏书来，扶苏先授首。>
<公材如武库，剑槊方森森，亦复擅风流，坐继正始音。>
<当户月华白，倚阑秋思来，浓香满衣袂，不觉桂花开。>
<天围春涨阔，水展夕阳红，已是淮南客，常吟江左风。>
<楼空人不归，云似去时衣，黄鹤无心下，长应笑令威。>
<虎见修行久，松知夏腊高，寒堂坐风雨，瞑目尚波涛。>
<坐对深山色，云烟千万重，但闻溪水急，不见日头红。>
<品泉如品士，清修良独难，泉侧支茶炉，瑟瑟松涛寒。>
<二王与二阮，尊幼自相推，却恐外人笑，儿痴叔亦痴。>
<人事山兼寂，江清酒亦清，晚来多少兴，独桨月中鸣。>
<隔水不得语，中肠千万回，知公望我至，如我望公来。>
<河桥数株柳，偏受东风多，柔条慎勿折，生意全天和。>
<发生宁有种，滋蔓妨人路，不得十月霜，扫除难尽去。>
<步屧茂林下，朝来新雨歇，仰看碧雾流，俯顾苍苔滑。>
<蓝田通别种，湘浦怨春寒，未识扬州雪，侬家几树残。>
<见说瓜堪摘，闲过洲上来，小船风打去，半日未能回。>
<平生惟有梅，与语觉差可，此外岂无花，周旋宁作我。>
<玉版真如雪，裁成燕尾长，吟馀摇动处，两掖自生凉。>
<窗前寻丈地，种得一株梅，明月清风我，红尘不复来。>
<朝浴湖水滨，暮宿菰蒲里，偶值荡舟人，双双复飞起。>
<能返母万里，还荣父九原，可怜帝有母，亦自待人言。>
<松枝有东日，飘云无返期，边霜寒彻骨，亲到始应知。>
<引颈划然鸣，松阴转二更，海天风露冷，秋气一般清。>
<来过竹里馆，日与道相亲，出入唯山鸟，幽深无世人。>
<日暮大江平，依微见归艇，几幅饱西风，须臾楚天迥。>
<心造虚无外，弦鸣指甲间，夜来宫调罢，明月满空山。>
<塘影抱林光，樵风接溪浪，最爱笋蕨时，恰是河豚上。>
<翠盖环池远，红妆入户妍，双双疑解语，应是水宫仙。>
<公归今几时，遗懿何斑斑，公议要难没，言波可怀山。>
<光阔重湖水，低斜远雁行，未曾无兴咏，多谢沈东阳。>
<落落金弹丸，飞鸟不敢下，卢橘不到吴，杨梅同过夏。>
<麋鹿食田谷，自向田中聚，饱来山上眠，岂念耕者苦。>
<院落沉沉晓，花开白雪香，一枝轻带雨，泪湿贵妃妆。>
<回首三巴曲，平生万里桥，衣冠无赖客，花月可怜宵。>
<向来曹孟德，曾拟表征西，那得忠孝字，金书作墓题。>
<老去犹趋府，往来添客愁，丹枫渔舍晚，花麦野田秋。>
<习习风初度，萋萋绿正匀，谁将方寸地，散作十分春。>
<修篁君子性，枝蔓谩相妨，一自删除后，侁侁弟子行。>
<萝阴笼午日，鸟语响春山，拄杖闲游乐，奚囊诗满还。>
<太仓多积粟，任汝穴其间，何事衔芦菔，生红破一班。>
<不识南溪路，借问道傍子，荅言从此去，桃花隔春水。>
<止痛当归妙，牵牛芍药和，生姜宜剩使，滑石勿令多。>
<茶灶笔床轻，湖干放浪行，柴门刚咫尺，风雨不须惊。>
<庭竹影扶疏，清风晚骚屑，夜凉人未眠，卧看窗间月。>
<急雨带春潮，惊雷奋绿蕉，床头龙剑在，恐欲起青霄。>
<华亭载月船，长安遮日手，一网腥城市，吾于尔何有。>
<小白梅逾耿，深青竹更研，凭栏未忍下，为待月华圆。>
<鸲鹆洗清泉，细眼开春晓，金鱼吹墨花，黑却浮萍草。>
<翠羽攒何密，青丸缀实繁，谁知人与木，俱是太清孙。>
<石桥不得往，乌药不寄来，空令图画里，指点说天台。>
<我掩手中卷，尔罢膝间琴，相看坐成晚，山水有余音。>
<老牸卧晴坡，回看水中犊，牧子过溪来，前村草痕绿。>
<瓶中一枝花，天上一轮月，花落月归天，风吹满地雪。>
<直以孝为谥，真无愧此心，可怜张说叹，知得子馀深。>
<世路苦多岐，问君欲何往，吴钩三尺长，光射斗牛上。>
<朝闻喜鹊噪，为报乡关喜，乡关久无书，相望六千里。>
<千霜与百霆，沉沉自寒碧，春雨复惊人，龙孙长三尺。>
<娇小垂头立，丰盈出面来，花王休相妒，侬不向春开。>
<阿溪何许来，素面涴风雨，寂寞烟中魂，依依欲谁语。>
<江头杨柳树，秋雨更萧萧，可惜长条尽，那堪折短条。>
<白金乃人肉，黄金乃人膏，使君非豺虎，为政何腥臊。>
<虽道长安乐，争如在陇头，林间祝圣主，万岁复千秋。>
<翩翩白凤凰，夜吐青藜馆，何人坐吮毫，莫是扬中散。>
<庭际何所有，有萱复有芋，自闻秋雨声，不种芭蕉树。>
<兰兰是小草，不怕郎君骂，愿得随君行，暂到嵩山下。>
<念念通前劫，依依返旧魂，人生会有死，遗恨满乾坤。>
<酒轶刘伶颂，茶高陆羽经，庶几延笑语，何事驻长亭。>
<一株金染密，数亩碧鲜疏，避暑临溪坐，何妨直钓鱼。>
<有禄辞卿相，无心事桔槔，滋兰常九畹，此地却忘劳。>
<江流束素中，山势蜂腰外，岂为望乡关，秋风减衣带。>
<举世皆新事，逢人非旧颜，析薪趋夜火，随鹿下秋山。>
<故园归未得，此日意何伤，独坐水边草，水流春日长。>
<日高睡未足，愧我希夷身，钟鸣更漏尽，犹有夜行人。>
<纨扇钟情厚，闲居感兴长，非关秋有意，人事自悲伤。>
<象物行周礼，衣冠集汉都，谁怜事虞舜，下里泣苍梧。>
<君向西江去，西江春水深，回看升斗水，犹苦涸鱼心。>
<绿树含春雨，青山护晓烟，携筇出矶上，何以地行仙。>
<旧社窥丹井，开林别有天，东山留谢傅，挹袖侣群仙。>
<百花春色里，一径鸟声中，偏称游人坐，壶觞谁与同。>
<去日丁宁别，情知寒食归，缘逢好天气，教熨看花衣。>
<竛竮竹外枝，啼妆凌晓霰，东君不主盟，对人作此面。>
<栋宇还依石，窗扉不碍山，丹青宁办此，烟雨饱孱颜。>
<竹间有寒流，四面浮苍翠，何必驾层空，萧萧尽秋意。>
<缥缈临虚槛，端居最上层，孤高下无地，著个看云僧。>
<平野何苍苍，空林动寒影，扣角晚归来，斜阳堕西岭。>
<爱月忘夜寒，焚香对酒美，醉后拥衣眠，闻鸡还欲起。>
<晦雨难渝操，朝阳易染殷，来从纪渻宅，不斗但峨冠。>
<拥书聊自适，掩户昼长闲，天地怜疏拙，无丹驻老颜。>
<向晚雨初过，南湖水气凉，隔帘有荷芰，不必更焚香。>
<潦倒春无藉，山深不出门，篱根寻野菜，花外见烟村。>
<脱屦白石上，濯足清泉中，悠然天际想，木末生微风。>
<踯躅开无数，辛夷尚未稀，子规何处去，早唤故人归。>
<呼吸风云合，飞潜自有时，只愁潭底浅，头角被人窥。>
<绿树荫重滩，平畴绕故山，一犁春雨足，万事不相关。>
<机头一寸丝，手中千万缕，夜夜织春愁，梨花半窗雨。>
<方舟采芙蓉，秋江清可涉，欢作芙蓉花，侬作芙蓉叶。>
<暗香当晚眺，朵朵弄高枝，颇忆轻红颊，迎风欲语时。>
<林润齐新竹，池光净绿荷，风来能却暑，轩榭晚凉多。>
<萧然丈室中，焚香自朝暮，乍夜文殊过，窗前遍甘露。>
<九嶷何处是，玉辇几时过，千秋悲帝子，竹上泪痕多。>
<东风不知春，西风不知秋，相期翔风夜，一洗群芳羞。>
<湖侵林色白，雨湿竹光寒，水鸟已忘机，飞来立阑干。>
<沟洫空流水，关山几战尘，研和百里邑，无复有人民。>
<潇潇凌霜雪，浓翠异三湘，疏影月移壁，寒声风满堂。>
<蜿蜒浮远空，惨淡凝古色，出云亦何心，既雨返无极。>
<密壤深根蒂，风霜已饱经，如何纯白质，近蒂染微青。>
<你家酱一缸，内有毒蛇藏，若无老僧说，人口俱被伤。>
<见说西溪里，群花艳正繁，不知红影下，谁共醉芳樽。>
<莫愁貌如花，生长长干里，嫁与远游郎，愁风复愁水。>
<有酒巾可漉，无酒榼自空，但怀停云友，相望各西东。>
<自酹黄花酒，心酸苦泪零，常时爱鸣雁，从此不堪听。>
<胡郎坐胡床，却发庾公兴，冉冉南楼月，徐徐破残暝。>
<山坳最深处，游人慎莫入，晓来云气腥，中有神龙蛰。>
<大似百衲僧，却顾僧雏语，其语了不闻，低头似相许。>
<掩面出昭阳，伤心泪几行，胡沙天万里，何地吊王嫱。>
<灵源坐痴兀，万事付天真，何事禅和子，相逢碍塞人。>
<浪起舟且发，风来水自开，不须过桥去，凉思在高台。>
<灯火散交游，园林寄幽兴，万事付无心，随缘不求胜。>
<得名固不诬，对植近庭庑，叶绿带寒烟，花繁泣微雨。>
<茅屋深云树，溪桥响石泉，闲来相对处，高论上皇年。>
<骑鹤去已远，庭馀昔年树，扰扰祈灵人，鼓钟动朝暮。>
<情来不自理，明月生南楼，坐感昔时乐，翻成此夜愁。>
<橘棋留未著，梅酒快先尝，野老心如澹，秋分夜倍凉。>
<江风捲钓丝，心事白鸥知，终日烟波里，持竿欲待谁。>
<城带禦儿溪，林出皋亭巘，先生不下楼，风篁引云栈。>
<止渴还相似，和羹谅亦同，不思五和里，调济荷元功。>
<白衣山子好，山旱种乘春，拨雪烧畲熟，禾生火粒新。>
<驿路连云暗，溪朝带月浑，美人不可见，此夜欲销魂。>
<香黍筒为粽，灵苗艾作人，芳音邈已远，节物自常新。>
<落落千金报，悠悠国士心，从今惭漂母，不敢过淮阴。>
<仁寿生辰节，君王进玉卮，寿棚兼寿表，留待北还时。>
<秋清道院空，更筹受风掩，二更看斜河，湿却万星点。>
<世界无非我，心怀即是天，玉堂并草舍，何地不安然。>
<山远云连树，溪回浪涌沙，叉阳村墅水，唤渡过谁家。>
<静退方真乐，趋时未遽非，不知全道者，进退两忘机。>
<察脉随著方，品剂重新定，难将古人药，可治今人病。>
<池净秋气寒，黄花日朝露，卷幔待情人，幽香满林路。>
<得丧有万理，古今犹一区，鹤凫元自足，蛮触竟同枯。>
<罢读出江岸，江波滚滚来，呼舟闲打桨，载月二更回。>
<翁仲为余泣，江头负月明，一从少陵死，此路断人行。>
<四壁无遮碍，凭阑豁远胸，何须高百尺，亦可卧元龙。>
<琳宫锁春寂，斜日荡孤舟，归鸿正嘹呖，离思满沧洲。>
<石灶沧潭上，烹茶定几回，舟人因记得，俗客未经来。>
<浪喜出峡来，峡亦何曾出，两岸只无山，依旧江刻屈。>
<尘污远已留，渌净此不杂，僻招水鸟栖，清数游鱼鬣。>
<返照射江皋，寒鸦闪归翼，理棹回中流，澹彼南山色。>
<裴回轻雪意，似惜艳阳时，不悟风花冷，翻令梅柳迟。>
<道傍行采药，石底卧题名，野老相迎拜，溪童乍见惊。>
<浓寒辍校书，晨酒宿颜面，隐几不成眠，静听水石战。>
<落日鸡鸣埭，何人射雉回，北湖山月上，相送暮钟来。>
<比年学校兴，礼义生于富，使节按部来，士子皆奔辏。>
<早惠能言者，前生结习馀，吾闻伏生女，口授古尚书。>
<地阔炊烟集，年登米价轻，不知宽一分，犹似枉平生。>
<兄昔守清江，弟亦官白下，檄书几经过，铃合奉闲暇。>
<一水泻寒玉，数峰罗翠屏，渔樵自来往，不悟落丹青。>
<虎穴犹能入，猿梯亦可临，把关苗子面，开店主人心。>
<灵乌噪何许，反哺向中林，人可不如鸟，而无爱母心。>
<黄花空烂漫，兵厨不送酒，吾欲挽明河，夜半斟北斗。>
<去去百忧集，回头归路迷，纷然万行泪，自逐水东西。>
<沙漠有烽起，上林无雁来，可怜汉飞将，虚筑望乡台。>
<采莲莫伤根，伤根不成藕，因思藕不成，悔作征人妇。>
<何处可携酒，月明江上舟，无端贪看月，忘却大江流。>
<万仞香炉峰，一派九江水，水上出青莲，人在莲花里。>
<高氏贤兄弟，常将备夕餐，如何清列士，今作画图看。>
<听雨开芸阁，看花倚绣楹，遣怀棋数局，原不为输赢。>
<华表揭新阡，峨峨奠荆楚，上有鹤飞归，时能作人语。>
<向来金谷友，至此散如云，却是娉婷者，楼前不负君。>
<少卿望乡台，筑城乡不见，赖是不见乡，见来肠寸断。>
<晓露爱沾裳，夜游还秉烛，飘然遗世情，高飞逐黄鹄。>
<梧竹荫萧斋，苔花绿上阶，可堪春欲去，捉笔遣吟怀。>
<相见一杯酒，天涯即弟兄，出门赠百万，上马不通名。>
<几月舟行久，今朝倦眼开，万峰飞舞处，一片大江来。>
<卒热传肝肺，尪羸也易推，奈何双目暗，得较也何时。>
<苦尽谷才黄，将收欲上场，农夫未到口，田鼠已盈仓。>
<帝宠归农日，闲犁种秫田，但教多酿酒，乐圣且称贤。>
<江馆能收望，渔矶亦罢罾，谁怜伏枕客，风雨过铜陵。>
<首祚欣兹践，新年喜并回，簇丝分细菜，剪胜学蟠梅。>
<暖雪晨妆散，薰风晓露珠，莫言幽落久，心已在冰壶。>
<当年人对月，共说两团圆，如何人不见，明月又今年。>
<揠苗农害稼，过剂药伤人，此理君能造，无为万物春。>
<昔访逋翁宅，墙头露半梢，因吟暗香句，行过段家桥。>
<人日兼春日，长怀复短怀，遥知双彩胜，并在一金钗。>
<滚滚长江水，苍苍大别山，古今人老尽，山水镇长闲。>
<故邱开别业，不费买山钱，好用沽𨤍醁，衔杯识避贤。>
<春阙风光丽，春城歌吹喧，琼苏献春酒，金薄镂春幡。>
<邓守挽不住，眷予番久留，决非人所挽，胡不理归舟。>
<河流便当城，峻岭借为屏，疑在金山寺，凭栏看北泠。>
<十年面山坐，不识此何山，蒲团破几片，山云终日闲。>
<万里程途远，一肩负荷难，藕溪溪上路，风雪见苍颜。>
<开花送馀寒，结子及新火，关中幸无梅，汝强充鼎和。>
<观鱼要水清，爱鱼嫌芰剌，能了濠上乐，处世何必避。>
<片帆马沙渡，髣髴牛渚侧，江光漾云根，窗间常五色。>
<千门甲第高，四海狼烟息，独有周亚夫，时严柳营壁。>
<烧香为后山，展像拜太虚，谁能作九原，候虫吊寒墟。>
<我是沧浪叟，闲来系钓艭，如何一湖水，丰秀半吴江。>
<才记同樽酒，相违又隔旬，光阴如撚指，何惜骑来频。>
<欲雨雨似止，为霜霜不成，山云解衣带，晓日挂铜钲。>
<风劲叶频落，山高日易沈，坐中人不见，窗外白云深。>
<我闻峨眉雪，盛夏常阴冻，崖胡其苍苍，江寒结高垄。>
<楼上望桑梓，依然见旧居，广居君认得，何处是吾庐。>
<万里载梅归，道是春来路，那知春到时，梅已随风去。>
<仰之已弥高，行亦无迹辙，默识尼父心，敢肆丰干舌。>
<吴起初辞魏，张仪乍入秦，西河蒙惠久，南楚受欺频。>
<芳草满春原，青骊度郭门，回看天厩上，若个是承恩。>
<白露纷如雨，林深落有声，蝶沾裙绣湿，花濯粉光明。>
<鸳鸯停绣黼，鱼雁杳来书，敛鬓窥明月，愁魂亦怆予。>
<绵绵褒斜路，窈窈郑真谷，斯人已千载，高谊犹在目。>
<木末有芙蓉，宛在水中沚，若向春风开，无人看桃李。>
<一为趋走吏，尘土不开颜，孤负平生眼，今朝始见山。>
<闻说江陵府，今又降元戎，甲外控鸣镝，肩舆强老翁。>
<无柰旅怀多，村酤引睡魔，醒醒不成寐，枫叶助吟哦。>
<游人摩苍崖，满手闻异馨，不垂身后芳，何以知仙灵。>
<圆整装花蕊，周遭列饮仙，琼英难上僭，簇蝶不同年。>
<读罢鼓三挝，香消烛卸华，苦寒除是雪，频起听窗纱。>
<紫苞杨柳叶，奇绝锦熏笼，香气阗襟袖，清尊为汝空。>
<结屋清溪上，仙凡此路分，终朝看不厌，惟是满山云。>
<蛮触国谁雄，战争犹未息，由此夺虚名，费尽人间力。>
<山人卖卜归，满砌正芳菲，不堪悬竹杖，留取市荷衣。>
<昂空势不已，踞地何雄哉，白云遮不得，依旧山头来。>
<春事已云晚，花落空园中，旧巢双燕子，相与诉东风。>
<隔洞杳长津，桃花岁岁新，时时觌毛女，怕是避秦人。>
<三日新嫁娘，刚逢是除夕，为欢缝新衣，明朝有宾客。>
<雁荡屡经眼，个中方再游，何时脱尘鞅，来此饱清幽。>
<谁言梦想里，所见总空花，灵哲枕间药，宋琼秋季瓜。>
<既殊出塞声，还非江上听，夜吹送悠扬，高楼月方迥。>
<众鸟高飞尽，孤云独去闲，相看两不厌，只有敬亭山。>
<竹间彼何人，抱瓮靡遗力，遥夜更不眠，焚香坐看壁。>
<玉泉百尺深，古甃涵光冷，何以鉴虚明，差差鹿卢影。>
<秋月圆如镜，秋风利似刀，秋云轻比絮，秋草细如毛。>
<冉冉江上枫，丹青向来变，不信有炎凉，请看秋后扇。>
<酌水涤尘襟，临流思不禁，定心云止水，不定最人心。>
<房栊深几许，濛淡梨花月，有酒且共持，莫待飘成雪。>
<月下江流静，村荒人语稀，鹭鸶虽有伴，仍共影双飞。>
<故岁今宵尽，新年明旦来，愁心随斗柄，东北望春回。>
<曲径不用车，通行止孤鹤，畏有红尘踪，惊我岩花落。>
<身不离珠庭，新笺道德经，时来琪树下，闲看鹤梳翎。>
<玉井落青天，天开五色莲，自从采华实，又是几千年。>
<江树浮疑没，江云散复凝，疏灯明极浦，处处有鱼罾。>
<东皋落日明，西候新飙冷，徘徊磐石上，爱此青松影。>
<丹成鸡犬去，鼎在陵谷迁，惟有千年鹤，时来浴水边。>
<蒲柳春阴重，禽鱼晚景多，轻舟乘酒去，明月扣舷歌。>
<万顷茫茫处，开轩榻绛州，水光自湿研，不用汲池流。>
<横琴当绿萝，万籁夜俱寂，凉月何纷纷，飞萤暗中入。>
<秋风故关路，蝉噪日斜时，有客驱征马，茫茫天一涯。>
<双燕今朝至，何时发海滨，窥檐向人语，如道故乡春。>
<武城民事暇，著述似虞卿，手握陈玄辈，磨成不朽名。>
<雪花寒送蜡，梅萼暖生春，岁晚江村路，云迷景更新。>
<清泉浇后活，夜雨剪来新，有客陈三韭，无钱致八珍。>
<问讯溪头树，如何殊未春，亦应心老大，不逐世陈新。>
<丹粉转成缁，风姿尚潇洒，对此可忘忧，依依北堂下。>
<桑麻生暝烟，沙碛露晴雪，尽日不见人，凉蝉自呜咽。>
<飞宇棘南傃，以待风之薰，因君奉扬力，并慰塞下人。>
<久矣閟大音，无讥郐以下，一闻入圣处，万古洗凡马。>
<岁熟田家乐，秋风客自悲，茫茫曲城路，归马日斜时。>
<玉女来浴时，丹光落秋水，到今尚温温，煖浪因风起。>
<碧树围青殿，朱垣接绀堤，王孙罕游豫，驰路草萋萋。>
<几度庭花发，无人空自妍，记郎初别去，刚及小姑年。>
<声从窦中来，可以塞天地，借问采薇人，便知风动处。>
<东风日边起，草木一时春，自笑中华路，年年送远人。>
<即雠终自剪，覆国岂为雄，假号孤城里，何殊在甬东。>
<植桑非一日，斩伐良不忍，亦欲后人知，爱奇仍务本。>
<桑路沙中尽，峰阴松杪多，稻香明露叶，溪雨飐风荷。>
<南峰云乍晴，北峰云欲雨，中有化霖人，高眠两峰里。>
<苔衣深没胫，一定不知年，从君问息机，茫茫无始前。>
<羊公民爱深，原叔复善政，缉祠流声诗，才德交辉映。>
<方床客常满，岂止两三人，谁可负之走，长留采白苹。>
<晴洲映花柳，春水生蘼芜，朝来渔舟集，网得松江鲈。>
<秋浦同为客，金陵祇得君，天风复戏我，吹作岭南云。>
<瓦砾何所知，说法犹咄咄，况此空洞中，孰能无启发。>
<静夜月微明，翛然万籁清，山禽忽飞起，偏傍竹林鸣。>
<大道传来意，缘穷识外因，善言论浩劫，天是法王身。>
<把书倦复眠，枕畔如山积，不须更枕书，自有松间石。>
<石壁碎寒流，行人暮已愁，更倾风月耳，无水不生秋。>
<银瓮烂生光，盘龙绣袱香，但知从内出，不省赐何王。>
<高阁一长望，故园何日归，烟尘拥函谷，秋雁过来稀。>
<黟川数斛墨，发地见巃嵷，怪来闻石语，山立锐头公。>
<莲叶抽芳际，榴房结子初，长年斗百草，旧俗祭三闾。>
<宴启簪缨集，堂开锦绣重，舞娥临短岸，天影衬芙蓉。>
<层崖叠空翠，台阁倚云开，灵函锁仙蜕，神物护蓬莱。>
<采荇归来午，花梢日转廊，绿阴凉似水，不用洗红妆。>
<人爱李生药，我爱李生心，谁廓此心用，为世起呻吟。>
<朝润郅支膏，暮泽楼兰血，何如沉土中，蚀为无用铁。>
<试问张仲蔚，蓬蒿空满园，严霜一夜至，方悟乔松尊。>
<山云低欲流，山泉绿堪酿，高台人不游，麋鹿来亭上。>
<明月满汀雪，西风两岸秋，棹歌江上发，思与老禅游。>
<青山日未上，绿树云犹湿，溪回路转深，扁舟何处入。>
<火黯羊肝紫，金星鹆眼圆，将心赠离别，留得久磨研。>
<春树留残叶，晴峰带宿岚，滁阳山水秀，人道似江南。>
<饮酒不相知，相知安在哉，传呼君太侈，忘却故人来。>
<潜虬隐尺水，海鸟知天风，霜鬓两边白，出门悲路穷。>
<老子方丈里，先生瓶钵间，须将为实用，过后没机关。>
<相持薄罗扇，绿树听鸣蜩，君筵呈妙舞，香汗湿鲛绡。>
<活活夹山来，悠悠双眼觑，欲知流不穷，更认泉来处。>
<一唇有数珠，大小相连缀，采珠乘月圆，扬帆入龙穴。>
<冬夏勤温凊，晨昏洁膳羞，堂中人不老，庭下草忘忧。>
<时清不必须，骥足喜长途，为问关门吏，何曾识弃𦈡。>
<华藏有主人，百界转纤埃，主人顺唤客，低头不敢来。>
<峰间碧琅玕，清风五月寒，欲题无好语，支枕卷帘看。>
<人笑我痴愚，胸藏明月珠，万方都照彻，随处得真如。>
<失却烟花主，东君自不知，清香更何用，犹发去年枝。>
<果为山中州，丛攒少平地，斗下金泉峰，十里扫空翠。>
<此地非庐岳，东林邂逅过，我羞陶靖节，僧异远头陀。>
<隔坞有绝壁，萝扉对山开，客子何为者，能入深山来。>
<相期林下宿，呼童扫苍苔，苍苔看又合，美人殊不来。>
<移舟试望家，漾漾似天涯，日暮满潭雪，白鸥和柳花。>
<十朝不一饱，郎从东西去，绩麻妾换粟，牵衣劝郎住。>
<筑堰分泉脉，开沟断荻芽，风期占月晕，水信谶桃花。>
<十日别湘山，见如故人面，何况石头城，是侬旧乡县。>
<喜君归田里，况是狱中情，田里有真乐，非君莫以明。>
<一字歉于中，四座俱回首，惕兮敬靡忘，勿以为细咎。>
<落日千山赤，平林一带青，翁方卖鱼去，孤楫自横汀。>
<竹色寒不改，绿阴常到门，年年春雨里，个个长龙孙。>
<悠悠水周堂，堂上列禊宾，宾劝使君酬，无为负良辰。>
<风急水欲立，日暮山争深，双席落洲渚，几家新柳阴。>
<九畹人何在，湘江空自流，向来纫佩处，烟雨不胜秋。>
<桃源逃不彻，真境宛在目，要令千载下，知有古风俗。>
<百年不可期，一壑当预卜，自怜木偶人，空羡王官谷。>
<竹城何檀栾，属翠分雉堞，王封尽四堑，同有岁寒节。>
<倩得邻家女，裁衣信手缝，今年凉信早，六月见秋风。>
<注目眇无际，彤云灿晚暾，心融八极表，欲辩已忘言。>
<有时命童子，亭前按舞鹤，虽无宾客欢，对此亦云乐。>
<见物即讴吟，何尝曾用意，闲将筐笥诗，静看人间事。>
<前村风月好，杖藜时不厌，一径豆花明，数家松叶暗。>
<月西窗正黑，天色向黎明，坐数传筹者，沈沈杀五更。>
<一夕花荣落，终如木槿何，朱颜不可恃，流恨蕣英多。>
<秋草长于人，小鸟时出入，但闻樵者歌，不见行人迹。>
<日色清如照，前林叶未零，海东新隼至，一点在青冥。>
<应谶游尘世，湖边一草堂，松声半夜雨，花气四时香。>
<春与春相接，风光自发陈，悲时成既往，适我尽皆新。>
<月丛号耿耿，露叶泣漙漙，夜长不自暖，那忧公子寒。>
<报道春归去，忙来看落红，岂知春不去，还在绿阴中。>
<郡楼乘晓上，尽日不能回，晚色将秋至，长风送月来。>
<不但醉碧暝，亦且爱疏飔，夜雨敲窗急，无人知是谁。>
<去此障烟枝，养此凌云节，白昼引清风，良宵逗华月。>
<贫知藜糁美，渴爱粟浆酸，食少从奴去，人稀苦屋宽。>
<濠水深几尺，菱花镜相似，居人来采菱，菱角渐有刺。>
<闲来梅树下，爱此岁寒花，何处堪留赏，瑶台即我家。>
<桃杏正酣酣，光春当仲月，吐艳既后时，嘉名安可窃。>
<大食购千金，妖精泣太阴，灯前开匣看，无限许君心。>
<竹光冷到地，幔卷湘云绿，隔坞清风来，声声戛寒玉。>
<小驿数椽屋，夜深风雨中，邻家有鸡犬，不是汉新丰。>
<仙掌郁金衣，朝阳风露晞，可怜蜂与蝶，秪解弄春晖。>
<境土移毡近，罗浮就眼新，秪应徐节孝，扶持百年亲。>
<忍口嫌去乙，蓄池怜所丁，故应濠上乐，不羡此湖醒。>
<野水小桥外，诸峰凛寒色，被驴子一交，至今翻不得。>
<穷阴冱冰壑，霜月耿夜残，中有罗浮仙，洒洒风骨寒。>
<离别剧可愁，况乃事边地，丈夫志四方，出门不挥泪。>
<入门虽多涂，其究有安宅，君能识其然，一语在物格。>
<去家丁令威，化身徐佐卿，不恋乘轩宠，九皋堪一鸣。>
<女生他人妇，兄死谁养亲，刲股与紾臂，孰仁孰不仁。>
<裹髻不裹额，自名燕子巾，翼覆尾涏涏，谁问巢由人。>
<朝布一尺网，夕萦千缕丝，东家双蛱蝶，不敢傍檐飞。>
<今日题诗处，明朝迹又尘，不知江汉水，流尽几多人。>
<郎是簳珠儿，侬是薏珠子，自怜同一珠，甘苦长相似。>
<瑞日晖晖上，非烟冉冉收，晴川蚕可浴，翠潋荇初流。>
<归路俯清川，呼奴自刺船，戏鱼翻晚照，宿鸟入寒烟。>
<九华九子秀，十年梦寐间，那知一梦觉，顿失九华山。>
<想见谪仙裔，卷帘双眼寒，云山千叠碧，飞舞入栏干。>
<鼻祖旧游地，留得老桂香，有能培植之，此香传诸郎。>
<孟子善养气，此气即此理，禀气人人知，理则远言取。>
<拄策徐徐上，回环佛顶游，九山俱在望，目断暮烟浮。>
<川上王孙草，秋风几度黄，太平休战伐，边树射黄羊。>
<伏鸽守枯冢，黄金骨似沙，化为双白鹤，飞上太清家。>
<忆昨升堂拜，何曾有杂宾，事亡忍废礼，不复问疏亲。>
<江水从西来，是君归去路，相思逐水波，日夜向东注。>
<马肥不食草，啖以园中花，寒薰马粪香，渴饮马乳茶。>
<感君寄吴笺，笺上双飞鹊，但效鹊双飞，不效吴笺薄。>
<览胜诗千首，登高酒一壶，此情谁管领，分付石浮图。>
<两重三画卦，半束百茎蓍，避就殊凶吉，元无巧与奇。>
<曾谓千金意，能酬一饭恩，往来人下拜，犹是为王孙。>
<凉蟾净如洗，酒醒夜初寂，山檐宿雨多，空阶响馀滴。>
<时时风报信，处处雨催妆，大赉一年景，均输万斛香。>
<南国卷云水，黄金倾有无，蛟龙亦狼狈，反复乃须臾。>
<风李应难守，冬鱼未易求，剖冰不辞冻，抱树可胜愁。>
<欲作飞猱度，不畏苍苔深，森森开一面，斜日照前林。>
<寝苫枕干子，有暇绾秋蛇，仁人不忍见，俗子持相夸。>
<钟乳三千两，胡椒八百斛，笑杀山中人，破纸塞故屋。>
<珠浦三千里，璇房一万年，河车功已毕，来此学游仙。>
<虚斋窅千尺，恍忽阿融留，何须疑陆处，天地一虚舟。>
<梅公有贤女，堪配客星来，夫妇桐江曲，东西两钓台。>
<官历春犹浅，夜寒霜满枝，欲消冰似雪，明月不须期。>
<夜色凉如水，霜华共月明，谁招青女出，来伴素娥行。>
<山云浮雪舫，溪月上花台，奇字主人识，谁能载酒来。>
<匏系何烦惜，膏明也并烧，积时甘在下，炊后始知劳。>
<拂拭方山帽，安排一复巾，春秋书满架，整整莫因循。>
<人生朝阳露，物变水上波，茫茫宇宙闲，如此道义何。>
<梦起朝莺唤，春先改岁来，寻芳忘竟日，对友肯辞杯。>
<车马东城路，芬芳数里尘，风光不相待，愁杀未游人。>
<妾生如桃花，根叶相绸缪，隔江唤欲渡，江阔使郎愁。>
<美人湘浦去，翠袖倚琅玕，横笛吹霜晓，遥知不耐寒。>
<幽泉出谷鸣，疏竹和云长，微吟坐开襟，梧桐月初上。>
<谁念相如渴，仙盘露正寒，秋风茂陵客，不见紫金丹。>
<尉陀无旧宅，陆贾有新祠，羁迹今消歇，秋山草露垂。>
<人物竞纷华，骊驹逐钿车，此时松与柏，不及道傍花。>
<边地清明日，凄凉叹未归，杨花知客意，撩乱马头飞。>
<国蹙公卿耻，诸贤强自宽，向来沙市冢，太半徙公安。>
<山村不知乱，映月坐柴门，朗朗深更里，弥陀十万言。>
<祗因吴士季，千载仰公神，欲借驱痁术，来临刻木人。>
<红叶醉秋色，碧溪弹夜弦，佳期不可再，风雨杳如年。>
<青山行处好，绿水望中深，欲问忘机事，浮云与客心。>
<晚来渔父喜，罾重欲收迟，恐有长江使，金钱愿赎龟。>
<一双青乌子，飞来五两头，借问船轻重，寄信到扬州。>
<远山翠不减，满庭摇空青，坐对太古色，终日有馀情。>
<高秋风雨天，幽居诗酒地，君看此气象，其可折简致。>
<破尘出经卷，遍界露堂堂，一步竿头进，无人亦自芳。>
<五丝通遗问，百草斗输赢，神印能袪恶，灵符解辟兵。>
<英声久飞扬，寰海共倾伫，学者仰泰山，苍生待霖雨。>
<水树和烟生，人家傍沙语，孤帆何处来，惊凫去如雨。>
<日落众山昏，萧萧暮雨繁，那堪两处宿，共听一声猿。>
<清溪便种稻，秋晚连云熟，不待见新舂，西风芗自足。>
<内府颁金帛，教酬贺节盘，两宫新有旨，先与问孤寒。>
<彩云入帝乡，白鹤又回翔，久留深不可，蓬岛路遐长。>
<巴水任喧云，僧窗睡方悄，风清月到床，露白虫鸣草。>
<南峰流素华，光彩荡林樾，胡床人未眠，玩此瑶台月。>
<故堞无遗迹，萧然数十家，茶烟映山起，酒帘傍堤斜。>
<千载逍遥堂，独卧愁不语，北风吹竹林，一夜响寒雨。>
<朝见巴江客，暮见巴江客，云帆傥暂停，中路阳台夕。>
<早烧不出门，晚烧行千里，达人贵知时，天道有终始。>
<数枝寒照水，幽意日相亲，爱此无他客，遥将寄野人。>
<寒云无四时，散漫此山谷，幸乏霖雨姿，何妨媚幽独。>
<月出照中园，邻家犹未眠，不嫌风露冷，看到树阴圆。>
<长者即维摩，和尚似鹫子，中有妙音人，可比散花女。>
<日日长沙岸，看云只念家，如何永州梦，偏梦在长沙。>
<山浮草阁幽，竹影落清泚，爱此潺潺声，尘襟净如洗。>
<大家在这里，廓彻无依倚，有口难分疏，冻破一双耳。>
<我向岸头住，君向田家宿，掀蓬望青天，鸡犬乱茅屋。>
<短短一尺绢，占断长安色，如何眼底人，对面不相识。>
<此日老法从，当年穷秀才，从今归去好，非不遇时来。>
<月到南轩外，中庭可一方，开门才放入，满室白毫光。>
<岚深山影寒，樵响不知处，绿树早莺时，千峰一家住。>
<昔有朱买臣，今有朱宣慰，两个担柴夫，并为朱紫贵。>
<忆行沅湘间，采撷动盈把，路遥莫致之，想像为君写。>
<天嫌物兼美，而使密云藏，已向石屏见，何须照席光。>
<问卿自用卿，为我宁作我，道莫强项为，本见折腰可。>
<览尽辋川图，击节茱萸沜，九日秋子来，黄花为酒伴。>
<江口风逾急，孤舟日已西，多情山上月，相送过辰溪。>
<爱之能勿劳，忠焉能勿诲，彼有不受者，善意翻成累。>
<风吹荷芰香，任把芙蕖嗅，香是风所为，花是香生就。>
<旅梦醒啼鸟，晴窗日欲斜，还将多病眼，闲看续开花。>
<郭外柳新暗，湖边草欲齐，弹琴罢庭鹤，分食到山鸡。>
<泉流苔石下，潆渟映空碧，上有疏篁枝，苍苍同一色。>
<老景欢悰少，看花偶出嬉，相随惟一肩，锦伞欲何施。>
<莲生失其地，羞与众芳伍，独笑采莲人，不识莲心苦。>
<观国归来日，华胥梦已空，此中难着句，把酒送飞鸿。>
<先开避冰雪，岂是南枝心，欲与黄花并，芬芳作一林。>
<轩骑来相访，渔樵悔晚归，更怜垂露迹，花里点墙衣。>
<俱以文章显，无惭孝谨称，弟兄同一集，华萼著嘉名。>
<载酒临官道，黄花笑客衣，几多离别思，都逐雁南飞。>
<雨过西风晚，阴晴向此分，溪山净如染，犹有未归云。>
<手扪水中月，误触清虚殿，窃药归掌中，祗恐姮娥见。>
<振羽候初临，近宇鸣何切，道人默忘形，闻性曾不灭。>
<容成觉么虫，盘特了一句，我今无所闻，结茅双松树。>
<莫嫌马没蹄，莫怨车泥辙，比作看山人，孤筇穿岭雪。>
<红实缀青枝，烂漫照前坞，不及杏繁时，林间有仙虎。>
<金山寺裹山，焦山山裹寺，风雨劝我归，也省两头事。>
<异俗吁成怕，吾身行若何，略人仍负担，祭鬼更鸣锣。>
<瓶花红婀娜，似觉带愁多，春去关何事，虞兮奈若何。>
<未了物何我，了了我一物，道人活泼心，一片西窗绿。>
<长安在何许，疑是青天上，矫首溯西风，溪云断人望。>
<先将补衮线，绾作钓鳌丝，投向苍江月，经纶小试之。>
<朱甍萤影度，璧月绮疏流，牛女年年会，玉阶今夜愁。>
<易水长虹白，将军首入秦，荆轲无剑术，不是报仇人。>
<牧童望远近，逐草白云隈，细雨牛羊外，村边蓑笠来。>
<流云覆春山，轻寒冻欲坼，何处踏青来，归时月华白。>
<柳岸频收网，鱼租句纳官，晚来风浪急，却在把篙难。>
<土坼田分畛，冰消水共池，怪来关切甚，原未隔毫丝。>
<腹借征南库，灯邀汉寿光，伤心难自遣，开卷是春王。>
<老去仍游越，归来偶合欢，卷从灯下展，墨在梦中看。>
<蜀艳停针久，柔荑著意描，五文萦色线，百宝簇芳腰。>
<幽人畏人知，深闺独闭时，莫令秋月入，照见妾空帷。>
<花将人共笑，篱外露繁枝，宋玉临江宅，墙低不碍窥。>
<百代无几人，九原何可作，不必温御史，解令君胆落。>
<悠然已更乐，知是鼎中馀，有海尚可往，慎毋重见渔。>
<檐雨收残滴，溪云弄晚晴，出门还浩叹，几屐了吾生。>
<大事岂惜费，小人常惮劳，劳多功始茂，费重业还高。>
<失却风云翅，来游君子门，未辞弋客慕，终荷主人恩。>
<兄弟凋零尽，荆花空自荣，可怜枝上紫，偏对小窗明。>
<洒落烟纨薄，肖翘物象奇，坐愁冰鉴释，深恐夏虫疑。>
<安得妙画师，画取明月夜，将期月暗时，展向松窗下。>
<秋风吹铁衣，征人望金阙，吹笛满关山，忽落城头月。>
<锡影凌秋云，深入千峰住，他日欲相寻，清钟响何处。>
<往来傍莲塘，飞鸣不相离，比似兄弟心，相亲不相弃。>
<家国知何在，风沙满目愁，惟馀天上月，还似汉宫秋。>
<三径今非昔，多愁老此身，谁知陶靖节，只是晋朝人。>
<岸脚插江深，洄潭摇石影，舟行若天游，妙处心独领。>
<枫岸月斜明，猿啼旅梦惊，愁多肠易断，不待第三声。>
<善鸣聊自适，不愿遇知音，深恐山阴妪，误猜君子心。>
<窈窕房栊里，鸣琴和好仇，芙蓉生木末，亦得照清流。>
<世事日可见，身名良蹉跎，尚瞻白云岭，聊作负薪歌。>
<只将陶与谢，终日可忘情，不欲多相识，逢人懒道名。>
<蛱蝶幻花丛，因风自飞舞，移将漆园中，梦寐同栩栩。>
<回乘一派水，举帆逐分风，孤石苍波里，岸山苦雾中。>
<青山若无素，偃蹇不相亲，要识庐山面，他年是故人。>
<山中白日迟，湖上青春早，美人不我期，谁与玩芳草。>
<终南际沧海，千里张屏风，落月沈山西，朝阳生岭东。>
<天德本自崇，为人自卑之，倚楼会先后，便是死生机。>
<清献堂前树，无梢可著春，岂知三百载，复有种花人。>
<身游阛阓间，心在孤云杪，譬如登太山，颇觉天下小。>
<云蒸昆山液，月浸蓝田英，临风咽沆瀣，满腹珠玑鸣。>
<圆机荅高杵，急水激飞轮，桔槔巳多事，愁杀灌园人。>
<和风起天路，严气消冰井，索索枝未柔，厌厌漏犹永。>
<远水波澹澹，平林烟漠漠，高阁置悬崖，坐听泉声落。>
<枯木噪寒雀，开门欢正来，炭炉火未冷，思心欲成灰。>
<春与花垂尽，惟馀九一分，留春有红药，只此自超群。>
<松下朅来见，依然冰雪颜，未须惊世故，且复卧看山。>
<满地萱谁种，金花绕北堂，儿曹如解道，不遣隐忧长。>
<挽车极劳苦，逃贼最间关，太息江巨孝，能为人所难。>
<杜老唤鸬鹚，江深草阁低，沿江寻酒伴，船过石头西。>
<野兴遂幽讨，独行河水湄，平原忽空旷，蝉声在高枝。>
<何怙复何尝，衔悲问彼苍，苍苍不可问，重使我心伤。>
<清芬惬幽抱，手自植中林，不须滋九畹，聊此对同心。>
<槐绿阴初合，榴繁艳欲然，翠筒传角黍，嘉节庆年年。>
<人生孰非梦，梦里见庐山，若了元无梦，何曾有往还。>
<楚楚拂凉飔，娟娟挹秋露，谁招洛神魂，来乞陈王赋。>
<非卿桥不立，谁是杜武库，下浦未更新，过者几惊顾。>
<如何落尘网，岁岁感秋风，偶共息心侣，徘徊一壑中。>
<夜月悬银烛，春江湛绿醅，美人歌古调，烂醉百花台。>
<双桨逆风潮，心飞不觉遥，送君无一语，呜咽是南朝。>
<一灵长皎皎，如月不离天，要以纯诚感，非因刻像然。>
<心嫌大吞小，不忍唤渔蓑，皱月年年减，潜渊渐渐多。>
<诏岁银袍盛，头场玉鉴明，妃灵如有助，娥老尚多情。>
<君到沧江上，桃花乱马蹄，相思知有路，明月蓟门西。>
<德星行斗牛，人物东西夥，太史告占书，发春朝玉座。>
<𣺼泉涓涓流，可鉴毛发影，渊源既澄清，到处是佳景。>
<佛火悬青嶂，钟声下翠微，萧萧风雪夜，犹有一僧归。>
<银山本在北，万丈青云梯，晓见居庸雪，银山忽在西。>
<蔬食良自适，肥甘岂足任，惟应轩外月，照见故交心。>
<映日漾清渊，沿沙暴玄甲，爱尔千岁姿，藏身一莲叶。>
<灯烂花仍艳，弦娇酒复清，共将行乐意，来此叙幽情。>
<幽人爱青山，结屋空林里，夜深梦白云，明月在溪水。>
<拥褐入三昧，超然心地初，那知庵外事，人境两如如。>
<二月山城暖，春风到小轩，茅檐喧燕雀，桃李自无言。>
<一气转洪钧，阳和触处新，上林春更早，草木已精神。>
<芳斋荫堤柳，古寺隔江村，日坐浑无事，青山恰对门。>
<耸辔排金阙，乘轩上汉槎，浮名何足恋，高举入烟霞。>
<客愁何处落，涤涤冬浦烟，日出浦烟歇，客愁还复然。>
<系缆此江浒，风狂不作雨，木叶晚萧萧，扁舟谁与语。>
<饵君金精花，能令发不白，祗恐相见时，恩情非夙昔。>
<流云绕空山，绝壁上苍翠，应有采芝人，相期烟雨外。>
<昔年清凉山，燄燄金毛赤，来此自何年，苍然化为石。>
<桂影团团月，芙蓉叶叶霜，捣衣过夜半，几日废流黄。>
<淇水清且泚，泉源发吾地，流到君家时，尽是思君意。>
<暑气犹未退，寒花早已开，衰年宁有几，寒暑若相催。>
<君住西山下，时来却望君，不见山中树，只见山中云。>
<钩窗玩孤芳，残月衣上明，紫囊拆兰麝，小风弄初晴。>
<万事就庾谈，一心对芝宇，不思炊作麋，但见风生麈。>
<樵苏出林看，士女拥途迎，要识神通趣，年年此际晴。>
<并蒂随宜好，连心著意红，只堪惊老眼，持此与谁同。>
<倒影入寒塘，青青映垂柳，回头见青山，形影俱何有。>
<塞耳可治聋，下咽多去病，九曝不辞劳，蚤衰谙药性。>
<落景留空山，无人自来往，一片白云中，时闻樵语响。>
<竹树满山阴，前贤迹未扫，试流曲水觞，醉藉王孙草。>
<有石峙江干，达么曾坐此，谭经自何年，祇见石如砥。>
<万里色苍然，春烟夕照边，旧过南岳寺，曾向雨中看。>
<挺挺霜中节，沉沉日下阴，试裁苍玉管，吹作紫鸾音。>
<柔条还自立，绝色所不斗，昂然气格高，下视群卉陋。>
<空林寂无人，清言共谁订，流水涧中鸣，泠然动我听。>
<金阁度微风，玉窗拂孤月，常疑雪似花，愁见花如雪。>
<堕蕊香犹嫩，空枝影半横，江湖无限思，不独为莼羹。>
<芙蓉我独宿，君自恩江来，为结同心友，禅关日日开。>
<亭出竹更密，林幽人不知，能教三伏景，变作九秋时。>
<碧水涵秋空，幽花映奇树，茅亭四面开，是侬钓游处。>
<欢似机中丝，织作相思树，侬似衣上花，春风吹不去。>
<梁湖莽苍外，后去未云迟，县市容吾恋，江潮不汝期。>
<门外雪三尺，薰笼拥被眠，坐看松下树，不觉又残年。>
<结客遍中原，肝胆不可托，我与我周旋，或不侵然诺。>
<坐倚檐前树，卧听石罅泉，梦残莺唤醒，衣袂足云烟。>
<嘉树着青子，崇兰吐幽花，慇勤冲细雨，小径岸乌纱。>
<冰泉浸绿玉，霜刃破黄金，凉冷消晚暑，清甘洗渴心。>
<白叟醉杨柳，韩翁忆李桃，便令铁心者，其柰玉颜何。>
<掩卷聊支枕，听蝉午睡长，北窗有爽气，时复到羲皇。>
<耻以维其心，在心每知愧，不善临吾前，真如负芒刺。>
<乘槎欲问天，只怕冲牛斗，乘桴欲浮海，又道蛟龙吼。>
<秋虫助呻吟，蛩声细于杵，倘有党家姬，相嘲腹负汝。>
<芳根连楚泽，题作洞庭君，几树园池上，相看岁未分。>
<独棹三巴夜，秋高片月孤，滩声将客梦，万里下东吴。>
<夜过黄丹驿，朝临白马屯，剑歌弥激烈，挥麈共谁论。>
<楚云梦潇湘，卫水歌淇澳，吴城有竹田，亦有人如玉。>
<斜枕绿蓑衣，醉眠呼不醒，午夜天无云，月满孤篷顶。>
<雪消重作雨，冰释又成泥，已败筇枝兴，高眠听午鸡。>
<苦爱猿啼好，猿啼易断肠，断肠今已矣，化作望夫冈。>
<林壑冷含秋，风雨黯如海，何如赞公房，青灯淡相对。>
<树色浓堪掬，痴岚扑雨秋，道人岩下住，屋角挂奔流。>
<未曾至雁门，安知食雁美，若读潜夫论，当不保此纸。>
<旧对湘西雪，迟迟忆故关，水云资老景，吟引谢江山。>
<总在秋光路，云山异浅深，山云将白尽，随地绕秋阴。>
<春从何处生，先觉满瑶京，冰解鱼鳞散，云飞鹤态成。>
<大贤望于人，往往非独守，难将一人意，满足天下口。>
<晓月千重树，春烟十里溪，过来还过去，此路不知迷。>
<雪罢云初暖，天和日便迟，玉楼新燕子，禖下记来时。>
<鹿场何者栖，虎溪未为僻，松根煮茗时，山斋待幽客。>
<家世岂孤竹，夷齐真二难，清风与直节，一一耸高寒。>
<病多自愈惫，夙志竟成空，所属惟吾子，云何不着功。>
<作县怜今日，读书记昔年，相逢江上雨，十日为停船。>
<事在名教中，理在名教外，事理两无涉，于中得自在。>
<不见安期枣，已无邵氏瓜，岭桃才半熟，气味逼仙家。>
<志士多悲心，如何值秋夜，仰见星月光，叹息茅檐下。>
<送尔今出门，行行守清素，举足不违亲，便是趋庭度。>
<高卧神偏适，无营梦转稀，依稀时有梦，犹傍彩云飞。>
<岩路临磊砢，高棂营观皓，蝉语敛嚣啁，鸥侣欢沤藻。>
<在德何夷险，观风复往还，自能同善闭，中路可无关。>
<吟苦不成寐，寒窗凝夜缸，千古谁知心，遥遥贾长江。>
<岁穷惟益老，春至却辞家，可惜东园树，无人也作花。>
<燄短寒缸尽，声长晓漏迟，年衰自无睡，不是守三尸。>
<云帆秋水阔，烟树晚村深，闲倚孤篷久，遥闻风外砧。>
<枯树淡秋影，湿云凛夕阴，江天一声雁，世事百年心。>
<白塔谁所营，又复为平地，犹有百年人，闲来说兴废。>
<尺五𧏖洲境，绳枢每日开，抱关无约束，俗驾望风回。>
<鹦鹉鹪鹩赋，鹇宁愧二虫，吾衰边幅窘，姑置小池中。>
<细丽披金彩，氛氲散远馨，泛杯频奉赐，缘解制颓龄。>
<轧轧弄寒机，功多力渐微，惟忧机上锦，不称舞人衣。>
<旱魃难除遣，南箕未可招，安能飏双舄，飞去学王乔。>
<雨后过畦润，花残步屐迟，把文惊小陆，好客见当时。>
<春风满庭除，琴瑟亦静好，瓮中有欢伯，相祝以偕老。>
<岩云余轻素，红叶当风堕，林亭江色多，谁能来此坐。>
<背上毛生旋，驴骡亦有之，只惟鞍贴下，此者是驼尸。>
<深院沈沈晚，香崖独自飘，忽闻琴瑟声，都是相里润。>
<欲以居心性，当从心性居，伐柯则不远，堂构想规模。>
<学者欲学易，当观羑里时，如何是敬字，恐惧畏忧危。>
<头梳三角髻，馀发散垂腰，时伴秦楼女，月明吹紫箫。>
<叶茂花凝碧，筠齐箨解斑，不矜文采别，桃竹共闲闲。>
<犯寒青匝野，信手各盈襜，不与草争长，听教荼比甘。>
<薰炉驱俗氛，茗碗破尘虑，披襟六月凉，乘此欲归去。>
<独立蒹葭雨，低飞浦屿风，须知毛色下，莫入鹭鸶丛。>
<名谢梅轩好，当尊梅正开，攀花不尽兴，倒著接䍠回。>
<萍梗天地间，初不异万物，可能发深省，惟有一事实。>
<听说桃花寺，游人兴不禁，桃花今不见，流水尚堪寻。>
<灯寒岳麓雪，帆饱湘江春，过家谁起予，岂无独醒人。>
<仅可著孤身，何曾有四邻，切须留一榻，让与细书人。>
<忽见寒梅树，西陵西又西，可怜枝上色，归路莫相迷。>
<萝居空未久，谁能继其踪，寥寥岩畔月，千古属和公。>
<汉苑残花别，吴江盛夏来，唯看万树合，不见一枝开。>
<夜半桥上星，如萤拂衣袂，为摘岁精来，欲验偷桃事。>
<摇笔泳涟漪，蟠胸生沆薤，因之沧浪吟，湖亭记余迈。>
<恕汉唾师德，酒徒拳伯伦，吾评此二士，颜子后无人。>
<公诗如渊明，语直气益远，此篇犹可人，幽趣更清婉。>
<夏月灌鞠根，见花在秋日，先时不施工，临花已何及。>
<柏酒勤称寿，椒涂蚤却寒，静无游乐事，殊阔濯龙欢。>
<君居楚城里，我傍楚城过，相思连夜发，无柰是江波。>
<汝留枯我腹，汝去剜我心，相持不肯放，血渍破衣衾。>
<跂石仍临水，披襟复挂冠，机心忘未得，棋局与鱼竿。>
<岸迥重重柳，川低渺渺河，不愁南浦暗，归伴有姮娥。>
<醉色风前减，茶香雨后添，看妆仍把卷，相对一炉烟。>
<老奴玉镜台，安侬七宝镜，奴自当奴心，侬自怜侬命。>
<锦衾铺绿野，山麝可曾眠，蕙帐尘凝席，花残鹤惘然。>
<扶策出林坰，同行畅野情，依依重回首，相似听泉声。>
<丹砂画顽石，黄金横一尺，人世较短长，仙家爱平直。>
<潜虬立幽径，偃蹇老苍鬣，不受秦人封，祇赏朱家侠。>
<安得龙山潮，驾回马河水，水从楼前来，中有美人泪。>
<竹笥与练裙，随时毕婚嫁，无事若相思，征鞍还一跨。>
<巷识回车迹，桥留斩袂痕，此中多侠鬼，且莫绣平原。>
<秋夜寒蛩语，凄凄孤月明，空床自难寐，不但百愁生。>
<烟莽忽离离，溪光荡不持，秋从何处到，早已白苹知。>
<丹丘神已化，竹树动寒飔，自笑乘槎客，相看鬓欲丝。>
<宠极辞同辇，恩深弃后宫，自题秋扇后，不敢怨春风。>
<君恩破寒色，天笑觉春回，先暖延和柳，曾无羯鼓催。>
<张子卧石榻，夏子理泉窦，孙子独不言，支颐数烟岫。>
<乐岁何尝饱，春阴忽又晴，一之其可再，四者每难并。>
<石室空无主，浮云自去来，人间春雨足，归意带风雷。>
<饮马长城窟，城下多腥血，战渴口沫乾，人衔一片雪。>
<天地几昏晓，浮生半是眠，寄声世上客，明月为谁圆。>
<碧嶂猿啼夜，新秋雨霁天，谁人爱明月，露坐洞庭船。>
<向令从七国，是自列陪臣，太尉空称赏，非知剧孟人。>
<人说溪山好，无人问水涯，青山应笑客，不是少芒鞋。>
<寂寥春夜间，几阁孤灯照，邈尔形役忘，丝桐正清妙。>
<汇征生不竞，艮止梦尤安，黄屋深天宠，青云尽盖棺。>
<水如青铜镜，山色绿芙蓉，中天明月上，此处好相逢。>
<山阴已陈迹，此乐终如何，酒船深不碍，去住少风波。>
<高下不相及，非今自古来，十洲花满树，岂用俗情咍。>
<讲劝停西学，番休寓北门，隆儒心不倦，夜夜赐冰盆。>
<坟墓在万里，宦游今五年，人谁无父母，掩卷一潜然。>
<比妾解语花，忍笑问东风，即令花解语，难道得如侬。>
<占香名梵苑，住托净心根，家住鱼千里，断桥流水村。>
<无心固无恋，犹爱宿危檐，况复寻幽客，高情岂易厌。>
<昔贤以文名，我自愧作者，古道不可复，谁谓知音寡。>
<泛觞有何心，罚爵不为耻，流行固自佳，坎止何妨醉。>
<到官今十日，才得一朝闲，岁晚愁云合，登楼不见山。>
<尽道三巴远，那无一纸书，衰迟自难记，不是故人疏。>
<南海现水月，水月本无色，妙相结世因，还留居士室。>
<秋岸繁华景，红霞万树春，西风无限意，吹尽送归人。>
<青山面面同，浑如张素纸，欲蘸万丈松，尽书太平字。>
<道人见此山，指作太极图，中宵挂明月，请看头上无。>
<已兆池鱼祸，尚多风鹢过，寄与远游人，莫待赆行货。>
<天地有定位，地天阳泰三，更于通气处，细认泽山咸。>
<不谓老已至，情思日衰落，寡谐性所安，庶以存吾朴。>
<时危挹佳士，惨淡随回鹘，佯狂真可哀，死泪终映睫。>
<紫塞霜威重，西风雁阵高，何当生羽翮，相逐过江皋。>
<凉风千个竹，疏雨万枝莲，自是清无寐，非关醉不眠。>
<昨夜雪霏霏，今朝风乍微，桃花间菜花，春色竞芳菲。>
<山气秋更清，山花秋亦好，芳馨袭人衣，俯首拾瑶草。>
<我以墨为戏，翻因墨作奴，当年若卤莽，何处役潜夫。>
<不作锦衣裳，裁为十指仓，千金包汗脚，惭愧络丝娘。>
<君在黄山口，桃花十里长，不知溪上水，流得几峰香。>
<江声无古今，送尽远行客，昨夜上滩人，一夕成头白。>
<全红开似镜，半绿卷如杯，谁为回风力，清香满面来。>
<庭前有晚菊，青蕊未堪插，开日即重阳，归来酒同呷。>
<暖气逼房楹，开帘多鸟声，竹春思笋嫩，地日识泥晴。>
<一双白练带，绕树效于飞，宜尔闺房喜，图形上绣衣。>
<南园柳色动，野塘春水生，屡游烦将吏，独此守山城。>
<雾霭湿空山，招提路未分，穿林人不见，钟磬却相闻。>
<我来我有期，我期天不知，寄语东郭子，可悟天人机。>
<悌以事其兄，温恭尽乃情，出门惟敬长，内外一于诚。>
<偶陪天上人，来访雪中竹，却笑陶渊明，孜孜爱黄菊。>
<吾子去何之，临歧忍分袂，逢人好寄声，莫待秋鸿至。>
<使星入部中，汝水闻君度，何由送双旌，山城日将暮。>
<南浦随花去，回舟路已迷，暗香无觅处，日落画桥西。>
<箕踞忘形骸，挥麈秋名理，孰是意中人，相携二三子。>
<今日如山堂，携家如逆旅，为谁十日留，南山看烟雨。>
<君能多益办，我鼓再而衰，安得催诗雨，心摇毕月离。>
<野鸭随家鸭，南枝似北枝，溪山为客伴，触景便成诗。>
<经纬出天机，画檐斜挂箅，可惜巧于蚕，无补人间世。>
<月色凉于水，高游人未眠，搅衣欲乘月，白云遥在天。>
<与子共垂钓，白日照孤舫，春来云水生，清风动兰桨。>
<菊花笑我前，梅花撩我后，问花花不言，驻楫增江口。>
<雨滴霜台静，灯明宪府深，新诗吟谩好，谁复是知音。>
<破甑久生尘，短衣不掩骭，还渠一斛麦，所拾已杂半。>
<百年愁里过，万感醉中来，惆怅城西别，愁眉两不开。>
<灯火迫新凉，志士功名重，十年窗下愁，会见金莲宠。>
<山楼欲二更，急雨忽凄清，起视幽庭里，疏桐落叶声。>
<峡急岂有心，临桥石相激，蓦惊桥上听，夕阳人独立。>
<屿鸟鸣孤影，汀苹淡素香，晓来江上树，叶叶是新霜。>
<清晓去采莲，莲花带露鲜，溪长须急桨，不是趁前船。>
<宫殿生秋草，君王恩幸疏，那堪闻凤吹，门外度金舆。>
<天机常自契，妙趣向谁说，岁晚无人来，独钓寒江月。>
<岁馀不乘马，今朝还据鞍，眼昏身力弱，心怯道途难。>
<春早花方绽，朝寒露未晞，可怜蜂与蝶，已去逐芳菲。>
<长门秋夜雨，窗外滴寒声，悔不先辞辇，应无别恨生。>
<踏破山前月，凿开山下泉，大千沙界里，随地见青天。>
<霜翮排云开，直下孤峰顶，四山无鸟飞，超然见秋影。>
<黑白未分时，几人知此著，一著只这是，为子说崖略。>
<烟柳拂波声，霜衣泛日明，青山对孤影，宁倦五湖情。>
<江日晚未生，苍茫十里雾，但闻柔橹声，不见舟行处。>
<于画见书法，萧然无滞情，君看片石畔，丛竹忽生生。>
<蛟涎渍顽石，磴道何崎岖，深潭湛古色，兴云只须臾。>
<兄诗楚山竹，岁晚色愈绿，譬彼朝阳桐，当令凤栖宿。>
<春阳未出海，春风已到楼，忽闻啼鸟唤，忙整玉搔头。>
<面帝陈三语，还山又几春，萧然无世累，卓尔出埃尘。>
<远林烟羃羃，宿草露娟娟，沙渚鹭初起，渔舟人未眠。>
<我似鹧鸪鸟，南迁懒北飞，时寻汉阳令，取醉月中归。>
<舟移青嶂夕，门掩碧萝春，欲问仙槎客，南来第一津。>
<南枝能作花，岂若北枝好，霜雪平生心，岁寒聊自保。>
<溢满而覆虚，盈亏俱有病，万事得于中，乌乎云不正。>
<隔船弦索响，人说到江州，司马当年泪，犹分九派流。>
<北临白云涧，南望清风阁，出树见行人，隔溪有鱼跃。>
<白虹犹饮恨，黄雀尚衔恩，亦有冬青树，何繇种御园。>
<华开在今朝，华落不终夕，开落如君恩，丹心不可易。>
<圣人称水哉，昼夜流不息，东坡如万斛，南华只五石。>
<九天趣上寿，百粤辍维藩，莫怪贤声远，殊方正感恩。>
<灵洞古坛基，烟萝接翠微，日西春又晚，不见羽人归。>
<惜别在今朝，车马去遥遥，一行一回首，踟蹰过板桥。>
<霜雪欺玄首，秋来见几丝，多惭明镜照，正是始衰时。>
<自君之出矣，日日盼征鞍，思君如风烛，有泪不曾乾。>
<进士能举母，偏亲可忍离，紫芝亦良苦，负母入京师。>
<不了号无明，了知名真智，如人因地倒，而起亦因地。>
<著论贬临川，谈经抑老泉，权书并字说，究竟果谁贤。>
<两涧飞来处，云深合一桥，更无歧路别，从此入烟霄。>
<南浦不可望，潇湘何处秋，好将明主意，露冕入巴州。>
<新妇背潭立，潭深不肯看，还嫌潭内水，风起亦生澜。>
<湖波激苇滩，其下石齿齿，何异潇湘秋，和歌沧浪子。>
<闻说均州景，而今涴战尘，应随黑杀帝，避地肯来闽。>
<高树俯沧江，老屋隐乱石，水深群鱼集，一网千尺碧。>
<山雨忽开霁，溪流绕茆屋，时有濯缨人，云端看飞瀑。>
<每约云山友，高峰只独登，莫愁无伴侣，犹有一枝藤。>
<耻封秦爵五，逃辱若逃暑，孤立柴桑园，出群谁敢伍。>
<蕙草娇红萼，时光舞碧鸡，城中美年少，相见白铜鞮。>
<托根上干霄，偃盖久承露，不念植者劳，但知匠者顾。>
<不污唐家乱，萧然表圣居，泉声舆山色，相得共清虚。>
<擢擢当轩竹，青青重岁寒，心贞徒见赏，箨小未成竿。>
<溥博参洪造，希夷法自然，鸿名称盛礼，玉册趁新年。>
<言发矢无乡，机深舍争席，圣处倘策勋，珍重相与力。>
<晨兴风色恶，日晏汲归迟，宁与闺中诀，莫令堂上饥。>
<铁骑锁东风，残花野兴浓，玉梅犹在此，消息自天通。>
<中尊严祀典，鬯未祼而实，将祼而实彝，礼文知有秩。>
<露垂兰叶光，风翻藕花影，滩前白鹭睡，夜半莫摇艇。>
<欲雨犹未雨，登临去复疑，新诗愁对客，浊酒须应时。>
<石壁立万丈，仙人青云端，不见来笙鹤，落日天风寒。>
<江白郎如练，江青好染衣，不须施粉黛，隔浦见湘妃。>
<姑射有处子，雪色而内视，肌粟寒不生，香篝熏素被。>
<激烈苟相感，捐躯未足论，从来有心汉，死不为殊恩。>
<直以母事妾，祗云父所安，可怜遭楚毒，加意更承颜。>
<岁晚群芳尽，空林野啄稀，安能学鹯雀，直作傍人飞。>
<久别侵怀抱，他乡变容色，月下调鸣琴，相思此何极。>
<古来名未灭，人好水还清，一读高僧疏，尘劳悟此生。>
<独步荒郊暮，沉思远墅幽，平生多少事，弹指一时休。>
<西望蚕丛路，烟霏昼不分，帆归句亶国，惟认锦江云。>
<明月在江南，夜夜看逾好，今夜照两人，各自伤怀抱。>
<松柏枯欲拆，日色澹无辉，双鹤高翔去，寒鸦作阵飞。>
<向背有深态，纤秾无定姿，最怜花脱后，全似蕊包时。>
<散走青蛇蔓，阴宜野鸭沙，溪翁三百岁，几食并头瓜。>
<亭尤逢夜竹，不识自知音，朦胧望明月，终得拂青尘。>
<凉雨清秋夜，梧桐月上时，孤吟谁是伴，相忆思迟迟。>
<芳洲编地志，老蚌隐澄湾，轩槛今清绝，全胜合浦还。>
<费亭侯在日，乱已有萌芽，养得螟蛉种，犹能覆汉家。>
<夜凉起南轩，梧风时澹荡，疏雨滴阶除，复溅池荷上。>
<茂林修竹下，一水独萦回，时过赤栏去，风从苹末来。>
<草阁散晴烟，柴门竹树边，门前有江水，常过打鱼船。>
<花为万树霞，客醉五侯家，相倾三百斗，今夕乐无涯。>
<众卉竞春妍，芬芳无彼此，霜寒摇落时，独秀何如尔。>
<秀色凭开帙，清凉荫弈棋，名贤须对酒，留客共题诗。>
<崔嵬扶桑日，阔会沧海潮，倾都看黄屋，此意竟萧条。>
<闭门静观心，踵息閟天和，从渠江头人，尺水一丈波。>
<结曲花源路，柴门复几层，酒醒游客散，松杪出残灯。>
<爱此磐石坐，泠泠疏竹根，风送蝉声过，斜阳半在门。>
<小摘乱青黄，开尝馥香气，持比千户封，真成败人意。>
<文石间苍苔，相引入深坞，莫撼青琅玕，无时露如雨。>
<传神疑有月，著色淡无烟，此是诗人笔，胸中有渭川。>
<出门望漳洲，远近一秋色，但恨少相见，新来发多白。>
<洗发玉精神，孤根寒月照，除却杜陵诗，几人曾索笑。>
<一路篮舆稳，山行日欲西，藤花开未尽，随处有黄鹂。>
<酌彼洪泽水，吾知非盗泉，举世望甘霖，唤起神蛰渊。>
<万里乘槎来，锦衣惊昼炫，相逢秋风中，忽发一笑粲。>
<季子让社稷，又能听国风，宁知千载后，苹藻冷祠宫。>
<林壑树苍苍，金炉霭篆香，问渠何所祝，寿域共天长。>
<忽伤粪如水，赤黄气息腥，饶医能用药，口色怕微青。>
<剪玉菰筒翠，盘金彩缕长，宫中多燕喜，天下正明昌。>
<溪山隔岸好，风雨过桥危，何似高楼上，停云且赋诗。>
<素壁青灯暗，红炉夜火深，雪花窗外白，一片岁寒心。>
<春意花先觉，冰威力自禁，漫夸三昧手，谁识岁寒心。>
<顾影矜毛羽，晴川偶泳游，不知谁打鸭，惊去不回头。>
<春日入郊墟，孤村隐烟树，犬吠买茶人，路迷争渡去。>
<日短循除庑，溪寒出臼科，官居图画里，小鸭睡枯荷。>
<灿灿悬珠实，垂垂拂翠苔，莺欺人不在，含去又飞来。>
<城中望衡山，浮云作飞盖，朅来岩谷游，却在浮云外。>
<几曲转逶迤，月明人迹稀，长林秋露落，一犬吠山扉。>
<绮罗香十里，歌管占千人，别有松窗寂，山眉放小春。>
<岩芳敛空华，谷响答虚牝，坐看白云生，会得无生忍。>
<泉脉应通海，沙痕漾细金，成仙吾未必，一酌洗烦心。>
<生怕柯亭路，扁舟况独行，见人防泪下，不敢问君名。>
<离别向漳台，秋风恨莫裁，暂因春梦歇，何苦寄书来。>
<月入云中去，呼他不出来，明宵教老子，何面更相陪。>
<履度如履冰，犹恐有不及，毫厘傥不念，放去如决拾。>
<有物弥天地，至密至恢恢，放非由近去，卷不远方归。>
<空山寂无声，花开流水清，席地无限兴，煮茗有馀情。>
<木落天陨霜，鹓雏恨独翔，空言诵参晰，何计续遗光。>
<顷刻丝纶就，其中藏杀机，吞啖类杞桧，何事集吾扉。>
<地炉宿松火，纸帐横梅枝，春虫扑蔌蔌，惟有蒲团知。>
<晓色殊未分，江风飘然起，开窗看芭蕉，露重叶如洗。>
<古人重一物，可托千金交，虽云草木微，比德称琼瑶。>
<仙华学杜诗，其词拙而古，如我写兰竹，无媚有清苦。>
<横石架广门，天风自来去，夜半闻洞箫，知是神游处。>
<大儿聪明到，青岁已摧颓，回风吹独树，吾宁舍一哀。>
<山中久不雨，汲水欲何从，一夜井泉达，灵鳗恐是龙。>
<学有卢前愧，居邻孟氏芳，此夕添嘉话，双尊过短墙。>
<折柳一相别，听莺几处愁，舍情送春去，犹上望春楼。>
<自君之出矣，思君似绿筠，年年枝叶瘁，只有节如新。>
<仄径荫宫槐，幽阴多绿苔，应门但迎埽，畏有山僧来。>
<云起野桥西，层峰翠隔溪，欲寻清閟阁，古木压檐低。>
<羌笛怨清商，城头夜未央，袅袅女萝阴，摆落明月光。>
<北风三日雪，南湖一尺冰，晚云遮望眼，不见玉山城。>
<春水连桃叶，垂杨满石城，兴亡无限恨，啼杀六朝莺。>
<醉妃索南内，玉奴毙东昏，所以观物心，皇皇妙无门。>
<长江何处水，明月几州天，月与江无约，相逢是偶然。>
<役民如犬马，国破作降俘，往往湖中石，宣和艮岳无。>
<鸡絮交欢远，琵琶寄恨深，早知胡地冷，永巷亦甘心。>
<已报行营入，犹夸僣垒坚，何曾陵谷变，但见市朝迁。>
<山合云初尽，溪阴下夕阳，贪看无限好，柳底坐秋光。>
<不闻尔言久，因觉我言非，欲得尔之善，真期尔指归。>
<老去厌芳菲，思归未得归，夕阳溪上树，花作去年飞。>
<日夕北风起，停桡未有涯，横江欣得伴，和月宿芦花。>
<闽岭天南表，清源第一州，朝廷推重镇，师帅得贤侯。>
<夜泊寒沙际，江风起旧愁，离情惟怕晚，归梦又逢秋。>
<今宵高枕处，白石含青萝，人喧虽稍息，鸟声其奈何。>
<一个冬青树，莺声日日来，屋西偏娅姹，应是绿云堆。>
<一涧入苍烟，千花绕涧边，花开与花落，流水送流年。>
<灰如恋阙心，雪似穷经首，问年今几何，看饮屠酥酒。>
<篱畔醉黄花，巾披一幅纱，浊醪还自酿，何必向邻赊。>
<化国舒长日，林隈分外知，年年庭荫匝，数遍鹊寻儿。>
<万叠青山外，林居𫖯涧滨，翛然四老者，知是茹芝人。>
<确确无馀事，钱财总被收，商人都不管，货赂几时休。>
<腊雪馀香径，朝晖上绮甍，翠生兰蕙色，和入管弦声。>
<秋风吹客帆，江上遥相送，明月更多情，来照离人梦。>
<四季花长发，朝朝得细看，绛英能受暑，绿刺更禁寒。>
<处处君书画，难堪泪雨沱，如何遵养力，不似世缘多。>
<一字少有余，五车多不足，七日暴君笥，何如晒君腹。>
<绿野添花径，青春引杖藜，家人行乐处，双劝玉东西。>
<清风习池上，落日岘山西，使君来问俗，听唱白铜鞮。>
<过雨濯芙蓉，轻烟散桃萼，曲涧吹古香，流入西窗角。>
<舟行未泊岸，月色已徘徊，远浦渔灯现，天涯暮色催。>
<诗老追唐句，闲居筑简斋，芙蓉寒浦外，红落感秋怀。>
<花卉四时春，壶觞千日酒，枕籍满身香，醉入无何有。>
<无事胜多事，非缘不是缘，深穷浅近意，寻往便知前。>
<水曹爱看竹，一日分几时，峨冠不须著，美酒聊自持。>
<寒郊好天气，劝酒莫辞频，扰扰钟陵市，无穷不醉人。>
<朝来望西山，颇自饶爽气，有一片烟霞，不类人间地。>
<松接朝天路，钟闻贾客船，醮坛秋有月，丹井古无泉。>
<潮痕带晚沙，云影连春树，隔浦漾舟来，应寻酒家去。>
<公方耽古律，我亦爱评诗，首首听歌起，谁占作者谁。>
<红桥二十四，明月照笙歌，若是迷楼在，游人应更多。>
<水月一联诗，桃杏不敢近，卷锦归之梅，梅花无可逊。>
<去湿茱萸酒，扶衰枸杞茶，满山屯玉气，平地出丹砂。>
<瓮牖窥天地，何人顾草庐，家无千日酒，惟有万言书。>
<足弱老态增，颠仆人共骇，无趾真吾师，天刑乌可解。>
<猿臂老不侯，鸢肩腾上速，娄罗千丈长，不博一寸福。>
<西苑接雷塘，花含粉黛香，流萤与明月，夜夜照君王。>
<树合秋声满，村荒暮景闲，虹收仍白雨，云动忽青山。>
<从风似飞絮，照日类繁英，拂岩如写镜，封林若耀琼。>
<野火烧山去，人归火不归，焰随红日去，烟逐暮云飞。>
<弯弓射月落，挥剑决天开，何言四溟广，并合不成杯。>
<翠色晴来近，长亭路去遥，无人折烟缕，落日拂溪桥。>
<终古郁岧峣，东南此撑柱，当时若更高，恐碍日月路。>
<云来双岫阴，鸟下千林晚，恍惚月明时，扁舟辋川返。>
<有时一画起，有时三绝编，朱丝弦侧畔，玉界尺傍边。>
<浓淡云山色，抑扬风水声，体中有佳处，不是喜双清。>
<河口孤舟月，松间一塔灯，木鱼何处起，应礼少林僧。>
<快雨不相期，平湖忽萧飒，坐久日明檐，繁声静中灭。>
<花豹金钱背，文鹇蜀锦毛，厨泉山笕细，江稻水车高。>
<丛萱树北堂，宜男吐幽芳，春晖盎如酒，庶俾百忧忘。>
<悬崖秋气爽，兰叶露漙漙，谁把霜毫写，清芳耐久看。>
<众卉从争媚，花开始是春，一年春富贵，造物太于人。>
<白鹤归华表，苍苔没古碑，桥前呜咽水，犹恨禄山儿。>
<仞由寸乃积，高以下为基，攀跻一延眺，仰止良在斯。>
<闲步沧浪野，栖禅竹作扉，浮生自有乐，尘虑总皆非。>
<日烘香炉峰，轻烟低入研，点笔佳句来，霞光飞片片。>
<日向阴虬永，春随彩凤归，玉京多燕喜，金殿满光辉。>
<杰阁起千寻，芙蓉不盈丈，为有谪仙人，含毫坐其上。>
<葡萄产西域，汉使𣃁根回，自到中原后，先从上苑栽。>
<云中听鸡犬，不见有人家，野水侵官道，山云惹客衣。>
<寒风一点泪，我自昧其繇，久厌丈夫气，何况女子愁。>
<荣贵如风花，安得长美好，冯唐不解事，却恨发白早。>
<野寺分晴树，山亭过晚霞，春深无客到，一路落松花。>
<得道本无为，加餐亦应时，雕盘初荐冰，玉食更菹龟。>
<鼻闻心所著，香臭不同根，穷究缘中识，非干妄想门。>
<盛族推山长，修龄号栎翁，屏花春不老，日日是东风。>
<□□□□□，□□□□池，却恐鱼之乐，庄生未必知。>
<别僧虎溪渡，扶藜踏微月，一笑春风来，林花偶然发。>
<欲觅溪头路，春泥不可行，归来小窗下，袖手看新晴。>
<白昼俯层台，千山万山月，若不犯高寒，安知此奇绝。>
<夕阳生晚愁，杜蘅秋浦阔，欲采寄远人，可望不可掇。>
<琼瑰露华英，绿幄相芘覆，几度得风清，真香到襟袖。>
<极目生晚照，步影何迟迟，归禽古木中，相对频相窥。>
<床前明月光，疑是地上霜，举头望山月，低头思故乡。>
<北邙歌薤露，列宿失郎官，箧里留中论，芳名并建安。>
<冰天万里照，猎火仍残烧，惟看灞上归，不见军中啸。>
<不游舍卫城，不盛香积饭，老僧乞食馀，但言所作办。>
<江水一百里，江流七十盘，初三弦上月，相忆照湾环。>
<杨柳拂溪流，风牵荇带柔，前山青可数，停楫坐船头。>
<八树拂丹霄，四时青不凋，秋风何处起，先袅最长条。>
<道白非真白，言红不苦红，请君红白外，别眼看天工。>
<四月梅子生，莫打青丸碎，五月雨中熟，与欢共滋味。>
<汀沙落席帆，岸柳萦单舸，小市远微茫，簇水初灯火。>
<琴终夜遂深，客散主独酌，空香疑有无，坐对灯花落。>
<水村枕山椒，白云作门幌，临溪獭伺鱼，鸡栖高树上。>
<□□光华浅，抟风羽翼徽，不能欺暗室，所以带明飞。>
<春来春不见，春只在香中，春与香无别，氤氲满碧空。>
<日有登高兴，云林不可攀，移舟当缺岸，始见谷城山。>
<濛濛穿石罅，片片宿檐端，如示变灭相，时出复时还。>
<露气仍荷气，秋风更晓风，身兼水亭子，双堕玉壶中。>
<不作桃李态，山林别是春，但令心似铁，何虑惹缁尘。>
<青青水中蒲，新叶净如拭，元是宝剑精，森然此留迹。>
<松涛度晚风，泉窦流闲月，移榻对天光，不知清兴发。>
<香透坚冰出，开时及一阳，沾苔君莫扫，片片是春光。>
<乐道有真侣，好山无俗交，野花将逸兴，不觉到岩坳。>
<闻说到扬州，吹箫有旧游，人来多不见，莫是上迷楼。>
<诗成啸诺馀，谋出壶觞暇，却整进贤冠，麒麟要图画。>
<淑气已著物，晴云时弄阴，陇梅坡麦外，别自有伤心。>
<高梧冒岚密，修篁依石疏，忆在西林院，闲窗凉雨馀。>
<关海连宵雨，湘江万里云，离情与归思，春絮正纷纷。>
<园葵吐高红，庭蝉噪深绿，客意忽惊时，故乡新稻熟。>
<朝朝一味豆，岁岁两株松，水满亭前镜，宁知鬓似松。>
<焚馀宁有籍，坑后更无儒，不解愚刘项，翻令二世愚。>
<六月想冰雪，此泉清且深，相如方病渴，植杖故来寻。>
<湖水春来绿，山云忧亦繁，如何隐君子，长啸掩柴门。>
<梅开群玉府，柳试缕金衣，过腊山逾瘦，迎风水渐肥。>
<两涧何年合，一桥终日闲，桃花逐流水，未觉是人间。>
<南瞻复北顾，春水绿漫漫，此地寻花柳，全胜别处看。>
<露冷月华白，悠悠方寸心，夫君渺何许，怅望碧云深。>
<特立群峰表，危然势不倾，禅心清似洗，坐看月华明。>
<甚惜光阴去，其如耄老何，丁宁小儿女，不必看乡傩。>
<晓雾轻绡捲，岚光抹黛新，萧条数家聚，三两趁墟人。>
<之子去何之，愚公谷正愚，遥知远林际，青霭入看无。>
<淡月瑶池夜，微风泰华阴，翠翻擎雨盖，玉冷坠波簪。>
<十旬九不餐，气息微微续，岂必觅仙方，即此堪避谷。>
<空林寒日薄，古道行人稀，渺渺烟光外，惟馀倦翼归。>
<横笛人何在，山空花自开，不妨听晚弄，声与壮心来。>
<问讯班春守，牢辞馈岁人，翁年十分老，时事一番新。>
<今日天颜喜，东朝内宴开，外边农事动，诏遣教坊回。>
<欲寄成何字，天涯滞尺缣，相思与相见，语默一时兼。>
<木德新回律，琼壶暖不冰，举头闻鹊喜，翔舞下觚棱。>
<太平幸无事，长日文书静，素餐诚所愧，聊足慰衰病。>
<肝肺非龙虎，心肾岂坎离，性情还混合，乌兔自交持。>
<家有秦台女，青云路不遥，但愁明月夜，天上唤吹箫。>
<缟素制野服，误染京华尘，旧业在何处，梅花江上春。>
<常日每齐眉，今朝共解颐，遥知大官膳，应与众雏嬉。>
<花朝花已尽，祗有绛桃肥，梅子青青好，流莺打不飞。>
<怯露依芳蕙，惊风入绣帏，莫将罗扇扑，更待满园飞。>
<绝壁藏深坞，仙台俯碧空，数篁一萧瑟，我欲御长风。>
<累累生满树，知我老而饕，绝胜齐三士，轻生为二桃。>
<贴疮须用药，艾炙且令焦，乾姜将入内，根出始方消。>
<山为仁者乐，况复字为仁，坐与兹山对，静中天地春。>
<静夜往来绝，垂虹跨秋水，两岸绿杨中，人家明月里。>
<东邻夜牙筹，西邻晨伊凉，孰知陋巷士，乾坤书一床。>
<出仕虽无补，归耕宁买田，聊将报明主，庶不愧前贤。>
<曾恨固无遗，谢兴亦不浅，人言介庵介，我谓远斋远。>
<杜若满中洲，沧江日夜流，水深愁不渡，思杀木兰舟。>
<文章日自负，去家死路傍，高视见霸王，感子故意长。>
<名山遍宇宙，历历纪舆图，安得身云水，孤筇自给扶。>
<此君腰不折，玉立有馀清，晓窗拥鼻吟，听渠落冰声。>
<雄也营身足，聃兮误汝多，捐书知圣已，绝学奈禽何。>
<托根游宴地，寒树亦花开，独在凄凉处，春风泪满腮。>
<天开虚白寒，露滴空翠冷，谁持明月光，鉴此山河影。>
<橹慢生轻浪，帆虚带白云，客船虽狭小，容得瘦将军。>
<西山四百寺，寺寺金银台，莫言去天远，回首见蓬莱。>
<不信湖中好，侬身别有家，翻愁岁华尽，不敢采莲花。>
<叶如薏苡长，花比金灯白，一簇蕊宫仙，银灯臧与获。>
<种树必琅玕，养禽须翡翠，君子结交心，兢兢畏非类。>
<忆昔东坡老，曾吟陌上花，我今归故里，卉木正光华。>
<渌净堂前鹤，孤栖守竹轩，胸中无限事，恨汝不能言。>
<蕙草叶虽短，一茎开数花，感郎爱蕙草，不复理兰芽。>
<澹澹复疏疏，宜风更宜雨，主人卧碧茵，饱餐苍翠乳。>
<壮者食肥美，老者食其馀，黄羊与野马，毛血腥衣裾。>
<潭潭百尺井，汲引鸣飞澜，惊回午醉客，一漱齿颊寒。>
<洛阳无大宅，长安乏主人，黄金销未尽，祗为酒家贫。>
<独抱岁寒心，不知时有四，赤日行炎天，林下自秋至。>
<团团合欢扇，摇动生薰风，辗转罗帏里，时复障颜容。>
<天竺黄卷在，人中白发侵，客至独扫榻，自然同此心。>
<不问江南北，江风任往还，杯中是何物，青峭皖公山。>
<东阁欢娱地，朝来遽寂寥，贤关一步近，怅望玉人遥。>
<飞鸟落藤花，林幽小径斜，白云深解意，相与到君家。>
<秋风一何寒，江路一何遥，良人远离别，遇风如蓬飘。>
<吾土本清嘉，月旦近嚣嚣，贩夫弄文墨，竖子赓歌谣。>
<野迥秋光满，径微朝露寒，登高与行远，馀力尚桓桓。>
<步月下庭除，萤飞花影侧，露下不知寒，鸣蛩动秋色。>
<千叠砚坳云，岩崖杳莫分，图馀清兴在，又为客书裙。>
<银鞍宝校新，罗绮耀青春，曾识官仪旧，羞看马上人。>
<病见岩花发，风霜一岁残，月斜寒影动，清比玉堪餐。>
<佳色光浮额，微香露著衣，枝条还更好，花品世间稀。>
<未出海门国，遥遥见城郭，江风四月寒，衲衣尚嫌薄。>
<艾虎垂朱户，槐龙舞玉墀，昼长无一事，祗诵二南诗。>
<决绝复决绝，不决当奈何，愁令心血损，望使鬓毛皤。>
<溪声滩外急，草色两中深，客意自南北，山光无古今。>
<疏影横驴背，繁花照练裳，如何入林久，反觉不闻香。>
<驾犁岂知耕，布谷不入田，大农坐官府，百吏饱穷年。>
<送尔今出门，挟策游帝京，长途慎初步，屋漏通明庭。>
<浣纱寂不好，辛苦触战箭，东施无丽质，安稳嫁乡县。>
<秋树却逢暖，未凋能几时，何须尚松桂，摇动暂青枝。>
<嘉州山水地，二蜀最为美，翠岭叠峨眉，长澜涌锦水。>
<人生天地间，俯仰无百年，天风吹游丝，随处成挂牵。>
<何限青山色，当君对案时，肯同山吏部，长醉习家池。>
<留侯决成败，面折愧周昌，垂老召商叟，鸿鹄自高翔。>
<大块号万窍，强名之曰风，楚人无意义，乱说有雌雄。>
<湖添秋气净，鸟伴夕阳沉，呜咽城笳起，犹忘归去心。>
<何处春来早，光风入九门，未翻池荇翠，先著壁椒温。>
<山郭灯火稀，峡天星汉少，年光东流水，生计南枝鸟。>
<霏霏玉麈谈，鄙吝堪澡雪，每见辄有闻，敢惮频磬折。>
<玉环施艳妆，卯酒睡未寤，秋光如妒妍，胭脂染寒露。>
<执契静三边，阴符秘莫宣，君能参活句，尽属圯桥传。>
<莫道寒偏妒，多因花欲凌，一自同于雪，方知雪不胜。>
<岁月随人去，风尘可自如，偶然流泪处，翻著旧时书。>
<淮海逢重九，尊醪幸不空，黄花偏有色，宁敢怨秋风。>
<共是他乡客，从游又隔年，老人偏惜别，把臂一茫然。>
<潮长波平岸，乌啼月满街，一声孤棹响，残梦落清淮。>
<偏次黄虽少，还缘积热成，尝闻连五脏，根向肺中生。>
<乾坤几反覆，乘凌惜俄顷，怀古视平芜，令人发深省。>
<芬馥满湖田，烨烨朝霞绮，朱颜笑倚风，分影与秋水。>
<赤壁已无人，扬州在何处，闲唱紫芝歌，步入松阴去。>
<漠漠秋云起，稍稍夜寒生，但觉衣裳湿，无点亦无声。>
<天南东北望，慈母隔江𣸣，今日云洲上，相看祗白云。>
<溪鸣知水涨，木落觉山空，野鹿闲相过，黄花食一丛。>
<裁笺云织锦，贮墨笔含烟，两眼天花落，九重雨露鲜。>
<谁谓花庵小，才容三两人，君看宾席上，经月有凝尘。>
<红酒桃花色，东风吹更鲜，将情来旧宅，送喜入新年。>
<煌煌太阳精，浴以沧溟水，光润无纤滓，畏爱从此始。>
<灯影看须黑，墙阴惜草青，岁阑悲物我，同是冒霜萤。>
<久坐大石上，青天行白云，野意道不得，幽鸟隔林闻。>
<花发鲛人泣，春归赤子还，三珠原有树，疑是海中山。>
<汉水连天阔，江云护晓寒，青青山数点，最好倚栏看。>
<前时楚襄梦，今夕伶玄妾，琼断蓝桥浆，红流御沟叶。>
<当头一镜悬，出没两轮疾，为借山色来，不作寻常日。>
<竹几横陈处，韦编半掩时，寥寥三古意，此地有深期。>
<黄花开未了，绿酒骧来新，头白能欢聚，吾乡有几人。>
<月到梧桐上，风来杨柳边，院深人复静，此景共谁言。>
<畏老身全老，逢春解惜春，今年看花伴，已少去年人。>
<跳入无人见，谁知有路通，长房非黠者，草草出壶中。>
<雁回应蛩吟，萧萧落叶暮，谁知天籁鸣，尽是秋声赋。>
<玉尘固清俸，也莫大餐多，试问采薇子，而今还在么。>
<明月化为水，微茫入太清，坐随河汉落，一啸至天明。>
<援琴鼓流水，弦绝无知音，为语逐臭夫，兰芷生深林。>
<思与春为别，匆匆置一樽，明年尚强健，扶杖候柴门。>
<远水去微茫，近峰互明晦，偶与农夫言，飞雨霭而至。>
<刺齿搜新句，濡毫写短笺，读来疏脱少，欢喜不成眠。>
<渺渺望天涯，清涟浸赤霞，难逢星汉使，乌鹊日乘槎。>
<献笑果不情，貌亲初不爱，谁言百年交，投分一倾盖。>
<夜静河汉高，独坐庭前月，忽起故园思，动作经年别。>
<爱此春风吹，持竿坐溪畔，粼粼瀼西水，浮萍聚复散。>
<一春风雨过，杜宇讵宜闻，况复春归去，河梁一送君。>
<秋气变人天，烟云胜昨年，能教肌骨换，人似鹤翩跹。>
<舞雪流中堂，挥袖拂不去，细看檐外花，半著庭中树。>
<花落千回舞，莺声百啭歌，还同异方乐，不奈客愁多。>
<移家杨柳湾，小筑田家坞，一宵春雨晴，满地菜花吐。>
<悔别故山远，愁行归路迟，云峰杂满眼，不当隐沦时。>
<斩却坟前松，远山青历历，毋令后世人，系马长太息。>
<格力穷方进，功夫老始知，尽教人贬驳，唤作岭南诗。>
<梦寐南山久，今朝始一来，主人虽不在，亦许步崔嵬。>
<战掉病三日，汤熨乃能起，譬如秦武阳，震慑白帝子。>
<城南好花树，不作看花行，恰好人来日，春风不放晴。>
<新霁田园处，夕阳禾黍明，沙村平见水，深巷有鸥声。>
<半夜黄天荡，楼船雪浪中，当年草檄客，今日负樵翁。>
<碧玉徒强名，冰壶难比德，唯当寂照心，可并奫沦色。>
<风吹云雨霁，入门松桧香，何处有烦暑，心官自清凉。>
<西风吹白云，冉冉来江浒，急鸟入青冥，忽作千家雨。>
<爽气在襟袖，清风拂丝桐，悠然适天趣，宴坐心融融。>
<重九登高节，阳秋禀气和，家家欢会日，祺寿所宜多。>
<小孤有神祠，亭亭大江中，行人俱赛祭，那得往来风。>
<冰衔常恁么，雪鬓转皤然，一事差堪喜，诗多似去年。>
<洛水寒可涉，长汀柳飞叶，节物先无期，自与幽怀惬。>
<斋馀散禅虑，悦静不闻钟，持钵临流洗，有时惊卧龙。>
<行到泾州塞，唯闻羌戍鼙，道边古双堠，犹记向安西。>
<婆娑盘石大，狼籍野云多，借问山中客，桃源路几何。>
<白云隔尘喧，虚堂太岑寂，寒尽春自来，莺啼报消息。>
<风月同幽谷，林泉共小园，只宜招士隐，不足为人言。>
<窗下羲皇人，酒中桃源路，客非伶与潜，我醉卿且去。>
<一树梅开早，清香袭客衣，夕阳箫鼓散，半是折残枝。>
<衣沾山翠湿，笛韵野风清，未解歌长夜，空闻扣角声。>
<路长寄书少，水涸归舟迟，渔子团栾乐，焉知人别离。>
<赵记发旧观，俞孙新作堂，是岂无他人，亲戚意差长。>
<黄帝上天时，鼎湖元在兹，七十二玉女，化作黄金芝。>
<藻绘宁相解，池亭讵所遭，主人休狎玩，倏忽是风涛。>
<远树碧阴合，孤峰秋霭微，钓竿闲不那，溪畔有渔矶。>
<未摘霜前实，先看雨后花，名应出西海，颜岂论东家。>
<濯濯柳枝齐，黄莺飞复栖，春风正浩荡，为君尽意啼。>
<东西两湖水，相并比鸳鸯，湖里鸳鸯鸟，双双锦翼长。>
<我爱西岩好，岩中动八荒，五丁翻地轴，一矢射天狼。>
<断崖泉水落，古木野云平，独坐不知久，忽闻天籁鸣。>
<夕卧白云合，朝起白云开，惟有心长在，不随云去来。>
<岑辅何为者，当年唱不应，名随诗石在，附骥两青蝇。>
<桃花元有泪，不必雨啼红，滴滴苍苔上，吹乾恨晓风。>
<银瓮悬紫驼，驿骑晓来急，西风吹竹窗，一夜鲛人泣。>
<嶰谷风初静，湘江雨未收，鹧鸪啼绝处，声断暮云愁。>
<未论通家好，先闻刺史贤，独惭二百使，空赋五言还。>
<久客逢馀闰，他乡别故人，自然堪下泪，谁忍望征尘。>
<买舟不论价，但愿舟不迟，归时与郎面，不致效秋时。>
<内苑属嘉辰，初收百药新，预知氛疠息，天意在生民。>
<打荷看急雨，吞月任行云，夜半蚊雷起，西风为解纷。>
<弼汉功非浅，谗夫可奈何，海神今亦畏，安敢布风波。>
<焚香延衲僧，偏袒坐林薄，相对谈华严，西岩夕阳落。>
<前浮芙蓉翠，后泛石耳云，君欲竟幽讨，绝壁更一扪。>
<几日辞边渚，何时度岭云，凤城秋月夜，一半为离群。>
<东郊迎气罢，暖信入严宸，暂遣星杓转，令知天下春。>
<素有烟霞疾，开图见乱山，何当谢尘迹，缚屋住云间。>
<松竹青原刹，香灯七祖签，穷通非所问，风雨暂成淹。>
<春风鉴池水，长年弄清晖，仙翁晚归来，子孙笑牵衣。>
<摇落悲秋客，随风亦上台，如何千乘出，只为片云来。>
<楚客望不返，行坐楚天心，荆门未可涉，洞庭波正深。>
<麋鹿自成群，何人到白云，山中无外事，终日醉醺醺。>
<天南霜雪少，花事总无穷，秋发多梅树，春开是菊丛。>
<乞墦何足羡，负米可忘艰，莫为无车马，含羞入剑关。>
<何年驾飞阁，缥缈凌天风，朝来五千丈，半入江云中。>
<惊心已云异，尝粪不妨难，庾令何为者，凭君着眼看。>
<京洛风尘里，相逢眼尽青，故人多密近，谁诵四隅铭。>
<人皆受国恩，时危我独苦，丹心佐两朝，浩气凌千古。>
<把酒对芳春，风花能几度，殷勤劝美人，窃恐春迟暮。>
<色分蓝叶青，声比磬中鸣，七月初七夜，吾当示汝形。>
<六出雪中宜，春藏向北枝，巡檐时一笑，玉笛且休吹。>
<兴足不设机，只以荔为饵，犹恨风触枝，深我群鱼智。>
<炊菰青芦丛，钓鱼白苹洲，扁舟不用楫，荡漾随春流。>
<初见谓倪迂，稍看乃周瘦，留作千古心，毋轻寘怀袖。>
<新州在何处，有个养亲人，一旦成佛去，那知昔卖薪。>
<谡谡寒涛里，烟姿不在浓，谁知白衣相，未肯受秦封。>
<萝薜长自衣，桃梅犹未色，唯有东风来，悠然酒中得。>
<怀璧如明月，连城未肯开，君王终见赏，且为守兰台。>
<我居千山南，尔居千山北，去来各自繇，大都山路直。>
<罂粟花如锦，开时蝶满枝，明朝零落尽，惆怅暮春时。>
<拟从康乐公，双蹑登山屐，晴夜宿天台，披云看初日。>
<终古石自碧，深春花欲红，澄潭凝一碧，云末出双虹。>
<蚕茧每利人，蛛网偏害物，利害夐不同，其间仅丝忽。>
<一夜春雨过，千畦尽成绿，不晓意所欣，道是斋厨足。>
<抱石日沉吟，都无寓世心，不知犹出谷，云气夜来深。>
<沧浪波涛阔，昆仑世界多，吾无缩地法，谁有步天歌。>
<月落三株树，日映九重天，良夜欢宴罢，暂别庚申年。>
<一醉六十日，一裘三十年，年华经几日，日日掉征鞭。>
<白酒聊三盏，青灯欲二更，倦来乘急睡，过了睡难成。>
<黄露结青枝，风吹散秋雪，忆昨马蹄忙，壮年心未彻。>
<卯酒意醺然，焚香闭阁眠，长安尘十丈，不到竹窗前。>
<人心皆孔孟，世道皆商周，此意无人会，西风吹古丘。>
<松柏不受彫，此亦易知耳，须看竹有筠，与松相表里。>
<照返江流急，霜多枫叶残，年年月光好，只共一闺寒。>
<夭桃与芳草，艳色明朝阳，思君念华旦，贱妾惜容光。>
<春花弄晴风，昼帘垂永日，公退卧黄䌷，放衙头懒出。>
<合沓牵数峰，奔地镇平楚，中间最高顶，髣髴接天语。>
<小干学鱼叉，空心蚁窦纱，参天今百尺，不解作飞花。>
<峰头鹤已去，槛外水空流，明月山间夜，萧萧古木秋。>
<扬子津边柳，秋风叶乍凋，生当离别后，不得长长条。>
<争开不待叶，密缀欲无条，傍沼人窥鉴，惊鱼水溅桥。>
<力破阴山雪，蹄穿塞草烟，微劳如见寻，垂老不须怜。>
<矶流向滂湃，风树影参差，神气清宁日，声容和顺时。>
<十八滩都尽，舟人惯不劳，可言滩石险，难测是平涛。>
<野竹非种生，天与幽人地，无人共入林，吾但把君臂。>
<西风枕簟寒，凉梦浸衣湿，起坐悄无人，空阶啼蟋蟀。>
<百泉自奔注，更不费疏凿，雨歇天气清，临池看洗鹤。>
<昨来杏花红，今来练花赤，一花复一花，坐见岁年易。>
<百尺井栏上，数株桃已红，念君辽海北，抛妾宋家东。>
<何处起香云，清谈我与君，雨来临水坐，鱼跃隔窗闻。>
<此日舫斋兴，琴尊次第开，谁当下尘榻，道有徐孺来。>
<琪树方壶秀，芝草玄洲春，羽人爱林卧，不管海扬尘。>
<一斛岩腰水，灵踪向此蟠，祇言流出洞，长岁不曾乾。>
<谢庭凡几树，羯末与封胡，何似琅琊邸，亭亭玉十株。>
<古松如古佛，落落自随缘，因何号罗汉，翻似小乘禅。>
<青青林间竹，有亭才袤丈，林深隔嚣尘，人间见真尚。>
<名利驱驰急，江山自古今，舟行水上意，人立渡头心。>
<峄山访秦碑，断裂无完笔，惟有筑城词，哀怨如当日。>
<结社聊依郭，看经坐捲帘，时多山客至，定少水晶盐。>
<遇坎聊知止，逢风或未归，孤根何处断，轻叶强能飞。>
<静会图书意，匡庐溪水濂，山僧横杖去，一卷破华严。>
<玉立蜻蜓小，香欺漫港秋，百年清绝意，孤棹抵封侯。>
<昔在南京时，共玩朱樱树，今日对朱樱，故人渺何处。>
<向晚一鸠鸣，道人春睡足，无处写幽怀，巡檐数修竹。>
<舍下笋穿壁，庭中藤刺檐，地晴丝冉冉，江白草纤纤。>
<落落诸年少，沾沾问字来，莫嫌双眼白，白眼更慵开。>
<行人夜已断，明河南陌头，双珰不拟解，更欲要君留。>
<一见雪满颅，能不怀平生，谁将单父台，画此作西铭。>
<北去迁沙漠，诚心畏从行，不如当日死，头白若为生。>
<歌子秋风叠，诵子明月篇，信有习凿齿，胜读书十年。>
<迟迟日气暖，漫漫雪天春，知君欲醉饮，思见此交亲。>
<相逢沧水使，四载乃言乘，蒿目因淮泗，焦心为寝陵。>
<山中无供养，时复饭胡麻，不是桃源水，何人漱落花。>
<押燕移离毕，看房贺跋支，饯行三匹裂，密赐十貔狸。>
<内泉是我泉，外尘飞不到，飞尘一点无，心泉本浩浩。>
<高架添风韵，芳醪共姓名，苏州凝燕寝，疑是此香清。>
<物物具天机，缘何纸上生，有时挂素壁，自动亦自鸣。>
<江北径行处，春深始见花，东风流水绿，短鬓照年华。>
<夜色中旬后，虚堂坐几更，临溪猿不叫，当槛月初生。>
<兔丝本无根，所恃惟茯苓，茯苓在松下，兔丝长青青。>
<南山宿雨晴，春入凤凰城，处处闻弦管，无非送酒声。>
<秋声不解愁，偶叶愁人意，任使将愁来，无愁与相会。>
<人皆爱秋月，月色四时佳，我目无全色，宵宵见月华。>
<阴岩不知晴，路转见朝日，独行修竹尽，石崖千丈碧。>
<蔟蔟琼瑶屑，花神点缀工，似知吟兴动，满面是春风。>
<话旧全应老，逢春喜又悲，看花行拭泪，倍觉下楼迟。>
<腥涎不满壳，聊足以自濡，升高不知回，竟作黏壁枯。>
<白马骄青云，金鞭拂红雾，相逢不问名，各自东西路。>
<昨望巫山峡，流泪满征衣，今赴长安道，含笑逐春归。>
<一簇楼台地，嵯峨四面函，路盘七折岭，坐对六时岩。>
<江送巴南水，山横塞北云，津亭秋月夜，谁见泣离群。>
<夜雨度花溪，风花踏作泥，惜花频唤酒，未得过城西。>
<暮春春服成，当暑袗𫄨绤，秋阳以暴之，岁寒知松柏。>
<风来松涛生，风去松涛罢，虽非参禅客，暂此学观化。>
<暑候平原侯，跳丸方小说，顷刻数千言，斜阳尚林樾。>
<一片他乡月，秋光亦苦辛，每从风雨后，来照别离人。>
<客里逢寒食，因之一怆神，对花不成醉，为念白头亲。>
<满地梨花白，风吹碎月明，大家寒食夜，独贮望乡情。>
<隔地三千里，违颜十八秋，悠悠生死恨，今日过林丘。>
<故国关河远，高台日月荒，颇闻苏属国，海上牧羝羊。>
<东瓯传旧俗，风日江边好，何处乐神声，夷歌出烟岛。>
<松倚苍崖老，兰临碧洞衰，不劳邻舍篴，吹起旧时悲。>
<自喜传家物，传家有旧编，当时修谱者，特记孝宗年。>
<炎夏天颇热，侬门对溪住，摇荡采莲舟，深处疑风露。>
<晓霁澄天宇，离明敞帝阍，灵符千福集，神印百邪奔。>
<行人须折柳，折取最长条，明日天涯路，无人看舞腰。>
<老大妙德躯，于焉暂栖止，犹胜运乖时，棹入粥锅底。>
<草市鱼虾贱，园家芋栗肥，一城空巷出，万烛送神归。>
<身惟知冷暖，假合是缘根，了达真空相，金刚不二门。>
<岁去人头白，秋来树叶黄，搔头向黄叶，与尔共悲伤。>
<爱此江边好，留连至日斜，眠分黄犊草，坐占白鸥沙。>
<草木鹑之居，朝夕鷇以食，嗤嗤四十年，梦梦如一息。>
<端居不出户，吟啸此亭中，石床留夜月，桂树抟秋风。>
<青藜携作杖，霞色照人明，偶过刘中垒，翻疑太乙精。>
<儿女抱珠筐，细珠弃不取，珠母肉微红，色似海棠乳。>
<薄腻力偏羸，看看怆别时，东风狂不惜，西子病难医。>
<花木正憔悴，秋阳那更骄，驱童绠深井，聊助化工浇。>
<问君何为来，问余何为返，欲答两不言，青山去人远。>
<女伴歌采莲，清声度流水，无意惊鸳鸯，鸳鸯自飞起。>
<白日君当道，山前子妇悲，秋原烟草里，谁复问狐狸。>
<一日一百刻，书漏又添长，窗下枕书卧，时烧芸草香。>
<南山天地中，千古一拔萃，此秀真泰山，当出尼轲辈。>
<绿酒酬高谊，新诗祝远程，各坚松柏操，共固岁寒盟。>
<自喜平桥路，桥平路不斜，若论往来久，谁得似寒家。>
<种竹期龙至，栽桐待凤来，他年跨辽海，经此一徘徊。>
<抱儿谒先公，了此宗祧寄，赢得七尺躯，别创千秋事。>
<月堕沧浪西，门开树无影，此时归梦阑，立在梧桐井。>
<寒风偃枯草，掉尾来山巅，出柙势可畏，老须宁易编。>
<浈水东注日，银浪忽成堆，岂有中流柱，盘旋水自回。>
<人怨花迟发，天教暖早催，不知要催落，却道是催开。>
<鱼戏莲叶南，花红水偏绿，采花当及时，佳人美如玉。>
<独入千竿里，缘岩踏石层，笋头齐欲出，更不许人登。>
<山深断人迹，云滃迷前路，偶尔飞锡鸣，知是僧归处。>
<空庭清昼永，花落见春莫，谁念未归人，草色江南路。>
<已剖巴陵橘，犹歌商岭芝，避秦非避汉，一出系安危。>
<竹吹留歌扇，莲香入舞衣，前溪多曲溆，乘兴莫先归。>
<花开已凄凉，花落更愁寂，来岁烟雨时，为君和鼎实。>
<去国年方晏，愁心转不堪，离人与江水，终日向西南。>
<我欲逃乡里，我欲去坟墓，左公今既来，谁忍弃之去。>
<已是诗成集，何妨酒拍浮，人生不行乐，空惜鬓惊秋。>
<世乱难为士，存身各有致，鹿门一辈人，未测语何事。>
<悲语发哀弦，声声道野仙，谁将胡地乐，留作汉人传。>
<松柏啼乌鸟，楸梧下鹤群，咫尺亲颜在，无劳望白云。>
<好手善和羹，非才当抱瓮，加点苜蓿盘，丁宁及时种。>
<向夕问舟子，前程复几多，湾头正堪泊，淮里足风波。>
<买得洛阳花，飞来赤城霞，谁云山步障，不似子云家。>
<蚊子因凉减，蝉声入暮多，有愁无处著，不饮欲如何。>
<季历并公旦，均为未尽伦，吾评千万世，两个采薇人。>
<山色静当轩，松阴高覆屋，寂寂与谁论，泉声写幽独。>
<百尺凌空台，八荒供览眺，谁知鸾凤音，只是孙登啸。>
<老栎抱拥肿，金狨立鬅鬙，当年陇山道，似此见危层。>
<深林昨夜雨，新笋几时生，似觉清风动，微闻坠露声。>
<扶疏荫佳木，五月风来徐，渊明方偃卧，亦自爱吾庐。>
<万株松上花，千日杯中酒，儿孙戏膝前，一舞一回寿。>
<妾有古明镜，光彩分妍媸，君面虽可照，君心未必知。>
<春透水波明，江湖从落魄，三十六鳞成，禹门看一跃。>
<幽筱弄寒姿，乔柯霜后时，吟窗有残墨，画得醉中诗。>
<五日为斯画，休猜振笔迟，湘山无限竹，一叶一相思。>
<尽道丰年好，停餐意惘然，离离洛都黍，莽莽建州田。>
<寂静闻天籁，愁眠觉夜迟，遥怜江海别，残月梦君时。>
<崩腾喷雪浪，昼夜无停息，回旋天磨转，运动日卓侧。>
<倦雨宿南葑，穿烟起西□，栩栩乐何如，犹然漆园梦。>
<芳园带草堂，深广逾千步，花木四时春，云霄多雨露。>
<蒹葭何纷披，湖水还诘曲，谁言江渚间，亦有双鹭宿。>
<南风吹五两，日暮竟陵城，肠断巴江月，夜蝉何处声。>
<高门收画戟，即此建精蓝，施予恩虽在，缁流绝不谈。>
<炼就芙蓉丹，满灶春如海，我欲到君家，分来驻颜彩。>
<夜战桑乾北，秦兵半不归，朝来有乡信，犹自寄征衣。>
<欲知行远近，细数杜鹃声，暗入苍山去，千闻是一程。>
<鸟去林逾静，龙过雨尚腥，空馀孤棹月，夜夜到南楹。>
<黄昏入夏口，无计问刘琦，假若不逢君，流落安所之。>
<往事都如梦，流年只断魂，不堪春尽日，细雨欲黄昏。>
<宫殿连云起，城楼入汉低，寒鸦如望幸，朝夕自悲啼。>
<笔起春如海，辞穷客到家，敲门嗔不应，只是隔梅花。>
<野阔云争瞑，江空雨未休，问程须策马，灯火宿湖头。>
<旦日思双屦，明时愿早谐，丹青传四渎，难写是秋怀。>
<心事停并剪，啼痕渍越罗，离愁身万里，宽窄定如何。>
<苍然隔尘世，正对幽人家，绝宜疏雨馀，斜阳点寒鸦。>
<我乘凋瘵后，未省见花开，安得一千里，同携登此台。>
<濯濯霓裳湿，何人倚白云，莫将云里影，空向陌头分。>
<俗阜知君德，时和见帝功，况吾生长老，俱在太平中。>
<凤洲几回至，一至情眷眷，佳期渺未忘，薄别宁当怨。>
<剪彩催花发，开帘望燕归，藏阄新过腊，习舞竞裁衣。>
<石桥跨两岫，野叟尝远蹠，旁有枰棋处，云是仙人弈。>
<梦饮蓟门酒，忽复还乡国，犹胜觉后身，匏系太行北。>
<肉谱知何从，涂高流亦深，汉相似尧相，奕兰端至今。>
<大艑激风湍，长淮五月寒，客情无处住，折取栋花看。>
<东雉村边水，西沟桥下流，濯缨人不至，处处浴沙鸥。>
<白昼重门寂，苍苔古殿深，老僧香火罢，松柏夜森森。>
<青松愁绝涧，日夜白猿吟，掌握多相就，安知世上心。>
<寥昔十年字，新今百八篇，男儿自传世，何必托彼传。>
<玉梁界铁峡，迸作摩尼珠，不肯青山住，飞流遍五湖。>
<补之写生梅，至简亦半树，此幅独不然，岂画横斜句。>
<秋竿倚石台，沙鸟暗相猜，一草有时动，几朝鱼不来。>
<忆得别离日，乡桥柳脚斜，读君诗一转，全似到吾家。>
<莫讶东风早，元从太极来，腊寒犹半月，花已满头开。>
<鸲鹆能言鸟，能言我恨无，白头书小楷，不及蔡君模。>
<岸帻虚亭晚，林风一洒然，微酡诗懒赋，寂寞对湖天。>
<方上大鳌背，俄生五湖心，急急游此道，扰扰休相寻。>
<南城古要地，险隘接闽区，国家建昌垒，镇守东南隅。>
<花柳绕宅茂，先生在郊居，下帷良已苦，时作带经锄。>
<蔼蔼珠帘日，溶溶碧瓦烟，漪涟采荇水，和暖浴蚕天。>
<窗开深井泉，窈窕千丈碧，何幸且渊澄，无劳遽心恻。>
<孤光辞腐草，强拟帖天飞，中路霜风急，还寻腐草归。>
<山居少华丽，牵茅结净屋，此间不受尘，幽人亦新沐。>
<铅华非素赏，淡扫自蛾眉，不见采莲女，荷花照葛衣。>
<风微香无根，日落花更吐，横石数步馀，却力不忍度。>
<劳劳玉齿寒，似迸岩泉急，有时中夜坐，阶前神鬼泣。>
<念尔兼辞国，缄愁欲渡河，到来河更阔，应为涕流多。>
<路似羊肠绕，溪如燕尾分，青山相领略，许我一丘云。>
<乌乌尔并栖，辛苦为侬啼，啼到侬头白，郎归自陇西。>
<象服师中古，惟时损益宜，函藏非贻厥，聊畀后人知。>
<行行见羁束，斯人独憔悴，欲觉闻晨钟，青灯死分翳。>
<黑羖钻篱破，花猪突户开，空山竹瓦屋，犹有燕飞来。>
<色映宫姝粉，香传汉殿春，团团明月魄，却赠月中人。>
<地与市朝远，云藏山水深，长令有心者，到此自无心。>
<竹下少行尘，诗篇入夜新，黄花虽满径，不是倦游人。>
<向壁暖悠悠，罗帏寒寂寂，斜照碧山图，松间一片石。>
<花县风烟淡，长江波浪多，望中无长物，芦荻隐渔蓑。>
<未有子之孝，而公不用情，大书甄济传，更作董生行。>
<舟过水无迹，云收天本清，外物自纷扰，吾心良独明。>
<往昔扬州市，神仙爱夜游，夜来灯与月，不忝小扬州。>
<铿若鸾凤音，随风落天半，空令阮籍闻，未许嵇康见。>
<橐重驴鸣苦，村空鬼哭悲，黄华存大体，不肯问狐狸。>
<宇宙无古今，人心异今古，高谊薄层云，视金犹视土。>
<月向枝上照，风从花下绕，风月如有情，憔悴令人老。>
<再入山中去，烟霞锁翠微，故乡遗宅在，何日更来归。>
<鸟语山更静，松声风自寒，不嫌云气湿，来此凭栏干。>
<泛菊秋始佳，爱莲夏方娱，不如交此君，清兴无时无。>
<吾闻开十牖，不及一户明，泰宇有天光，八荒尽夷庚。>
<成蹊虽无言，妩媚随东风，挺挺冰雪姿，所禀自不同。>
<目断羊肠险，身骑牛背安，夕阳芳草外，短笛数声寒。>
<夜久高树凉，微风过闲幔，梧桐有月移，深深看不见。>
<文章聊复尔，经济亦何为，谁识小堂上，高高天语垂。>
<雨后众山青，汀边双鸟白，挂帆趁西风，遥看富春驿。>
<此君仍佩紫，直节自来孤，欲倩文夫子，招邀入画图。>
<层冰叠崔嵬，凌凌不可度，仙人代移文，尘鞅吾当悟。>
<对雨思君子，尝茶近竹幽，儒家邻古寺，不到又逢秋。>
<青山犹古人，碧草亦大雅，幽鸟话升平，陈抟何为者。>
<庭阶脱叶静，岌岌高井梧，雁声排云去，历历心不孤。>
<庭前栀子树，四畔有桠杈，未结黄金子，先开白玉花。>
<望断伤春眼，湘帘懒上钩，落花深院静，鹦鹉对人愁。>
<良贾以虚殖，殖多更邃藏，祗缘寸铢两，囊箧日周章。>
<沂水乐吾道，兰亭叙幽情，古人不复作，四海无吟声。>
<白云随出没，精气化为龙，纵有陈蕃榻，南州不可逢。>
<藏书楼上头，读书楼下屋，怀哉千载心，俯仰数椽足。>
<从来天厩种，不受俗鞿缰，锦鞯黄金勒，蹄骄道路长。>
<出门看冰雪，峨峨大地厚，一夜东风吹，宛然五杨柳。>
<梦到瀛洲夜，觉来江上秋，一身投绝域，千古吊穷愁。>
<醉客插花归，一步一惜别，不尽眼底奇，归从细君说。>
<风雨石门晚，停舟问旧游，烟花春欲尽，惆怅远溪头。>
<吾州风物好，惟是欠青山，忽有洞庭色，来从一笑间。>
<荷锸从吾后，叮咛死便埋，人皆讥嗜酒，我独爱忘怀。>
<百草各争芳，兰生讵能那，朅来深谷中，我锄还自荷。>
<新笋未全抽，春阴亦类秋，世间惟竹径，不扫更清幽。>
<枝叶非外来，特达自本根，善乎程伯子，谷种以言仁。>
<素馨间末利，木犀和玉簪，医来都屏去，头眩怕香侵。>
<瑞意才含蓄，轻花即剪裁，清寒穿箔去，丰兆破烟来。>
<许国丹心苦，唐天春日低，蹇驴应借得，吟过瀼溪西。>
<昔日河阳县，氛氲香气多，曹娘娇态尽，春树不堪过。>
<烟碧带霜红，秋深处处同，晚晴山更好，诗在野航中。>
<阅书五行下，未胜百回读，至道一念存，请事不远复。>
<昔日林间兴，风流谢客儿，春山花又发，不见屐来时。>
<毫分赤壁雨，墨染蜀山云，旗照龙蛇影，波涵星斗文。>
<臂头长命缕，百结更双蟠，怕有痕生肉，教依玉钏宽。>
<山色青不已，湖光白欲来，虚亭正潇洒，一棹拨烟回。>
<东山秋色净，处处樵歌起，凉风早催霜，落叶下如雨。>
<治忽无常形，今古无常势，必有非常人，以制非常世。>
<月落影尚横，空林晓梦清，何来啼翡翠，梦觉不胜情。>
<贾生空痛哭，汉吏孰分忧，谩倚天为命，天命不自由。>
<有风地鸣籁，无风石抱云，上人如宴坐，不可堕声闻。>
<石壁云生树，涛江雨暗船，居人属仙籍，长负免丁钱。>
<相逢狭斜道，匆匆陌头驻，欢言看花回，侬方看花去。>
<壮士图麟阁，仙人惜蕙楼，洞门常反锁，惟待采真游。>
<境与人俱胜，心无水共流，奇奇仍怪怪，莫莫更休休。>
<山楼风雨急，别意杳无据，对酒增淼茫，推篷是何处。>
<少妇织新丝，人来不下机，斜阳过茅屋，郎亦采樵归。>
<极浦一帆回，招招近岸开，倚船试相问，莫是故乡来。>
<撩钗盘孔雀，恼带拂鸳鸯，萝荐谁教近，斋时锁洞房。>
<正觉纤𫄨便，未容团扇闲，儿童昧灾变，赤体更欢颜。>
<妾意憨如昔，君心苦不常，未闻求故剑，别有献明珰。>
<志在焉用求，求之无定方，不求求便得，何处是他乡。>
<两雏刚幸免，万古此真才，谁道匡时策，非从静学来。>
<举世俱予圣，千年颜孟无，向明争似暗，明便辍功夫。>
<耸身尝决云，山月此皛皎，疑是七还丹，彬斑吐物表。>
<凌晨步东林，满地散珩瑀，举头见朝阳，傍有青鸾舞。>
<司空犹不作，那敢作司徒，幸有山翁号，如何不见呼。>
<皂盖朝天阙，青山道故乡，高堂开寿斝，酩酊别莆阳。>
<天下伤心处，劳劳送客亭，春风知别苦，不遣柳条青。>
<忆踏江南雪，看梅领好春，酒醒燕月白，惆怅未归人。>
<桑阴绕扶疏，墙下亦已树，柴门不须关，野老自来去。>
<似汝论三易，何人阅五车，白头长作侣，黄石即为家。>
<迥异凌云构，惟衔昔日恩，文章与经济，何以副王言。>
<江馆三年梦，云山万里秋，欲知相别意，淮水向东流。>
<开园觅时蔬，稚子笑而语，摘来经几朝，今朝摘盈筥。>
<秋色怜清夜，新凉逗客窗，下帷嫌昼短，差可对银釭。>
<君亲千里梦，家国百年心，岁月催人急，霜华两鬓侵。>
<触荇凫雏没，穿篱竹笋苞，渠壅更凿石，屋破自诛茅。>
<家远绿川长，回舟菡萏香，缓声歌白苎，明月堕横塘。>
<明月当空满，游人独未归，清歌振瑶席，坐客欲沾衣。>
<惊风动地起，游客望山行，若待佳辰去，应无好事名。>
<疏牖延月光，照我白羽扇，风吹入君怀，所思不可见。>
<酷爱此君心，常将墨点真，毫端虽在手，难写淡精神。>
<喧聒从终日，跳梁欲上街，要令心目静，除是掩空斋。>
<茅屋掩芳林，萝衣卧苔石，空山寂无人，寒云落秋色。>
<久共宽闲地，侬薰自在香，折来何所寄，只是寄辽阳。>
<泛露光偏乱，含风影自斜，俗人那解此，看叶胜看花。>
<既圆仍复碎，才满又还倾，一掬铜仙泪，终宵泣到明。>
<积翠竞万壑，孤顽自离群，因风欲吹堕，夕阳明夏云。>
<朝向城中来，夕向城中去，独夜一微吟，攀留桂之树。>
<事不问巨小，身在思有济，庸庸偶其间，何殊匏之系。>
<贾谊三年谪，班超万里侯，何如牵白犊，饮水对清流。>
<剪来青鸾尾，挂向珊瑚钩，明月照清影，一握湘江秋。>
<岁月人间促，烟霞此地多，殷勤竹林寺，能得几回过。>
<章台杜牧之，长安孟东野，忆君飞笔时，何处木兰下。>
<湖口分江水，东流独有情，常时好风物，谁伴谢宣城。>
<朱轩下长路，青草启孤坟，犹胜阳台上，空看朝暮云。>
<危疑欲堕石，苍然曰米拜，吁嗟千古情，石在米亦在。>
<满箧藏锋句，家传世几何，远孙无悟解，却笑葛藤多。>
<少小慕侠客，侠客良亦难，宁将百岁掷，不使片言寒。>
<艳翠春销骨，妖红醉入肌，花仙别无诀，一味服燕支。>
<南北路何长，中间万弋张，不知烟雾里，几只到衡阳。>
<片月冷黄昏，家家静掩门，避秦人不见，山犬吠江村。>
<雨足三湘岸，烟含七泽秋，可能无尺地，分得庾郎愁。>
<高岭呼将军，将军祀其上，行人仰望时，白云隔千丈。>
<尘事不留毫，谁云梦寐劳，因思四老会，今复数年高。>
<渡口发梅花，山中动泉脉，芜城春草生，君作扬州客。>
<盈枝红欲滴，照水色更好，朝暮几回新，何用催秋老。>
<卜得上峡日，秋江风浪多，巴陵一夜雨，肠断木兰歌。>
<头白两文禽，和鸣多好音，韩朋坟上树，双宿到如今。>
<篱落紫烟明，东风动新绿，不用费机心，今年春雨足。>
<长啸下荆门，胡行速如鬼，门户无人持，社稷堪流涕。>
<猗猗谷中兰，青青饱香露，为语樵牧儿，莫采出山去。>
<甲观翔云覆，新宫书漏长，柳条初弄色，梅蕊已飘香。>
<北风吹白云，万里渡河汾，心绪逢摇落，秋声不可闻。>
<东皇第一机，谩道凭花寄，那知东皇来，已落第二义。>
<初日浮空动，微风刬地凉，苎衣人尚怯，看竹过横塘。>
<一丛隔水白，点破青林烟，浑疑雪压枝，却讶孳乳天。>
<冉冉水上云，曾听屈宋鸣，娟娟水中月，曾照莫愁行。>
<藏书几万卷，归老此林泉，不为寻莼鲙，于公亦有贤。>
<青山下碧流，江树引舒州，千里轻帆外，层层见水楼。>
<良夜月筛影，清晨风扫坛，自合侯千户，何须斩万竿。>
<谁人筑短墙，横绝拥吾堂，不作新亭槛，幽花为谁香。>
<久不在城市，少留心怅然，幽芳可揽结，伫子饮云泉。>
<孤云将野鹤，岂向人间住，莫买沃洲山，时人已知处。>
<我欲款玄关，谁能供逋客，相将持彩囊，珠露满苍柏。>
<掩袂高台上，春风散绮罗，西陵望不见，明月照漳河。>
<严之水沦漪，其山复苍苍，子陵钓游地，草木有馀光。>
<比洁须延月，闻香不掩梅，载涂人艮趾，入领我咸脢。>
<叶叶覆胭脂，枝枝挂彩丝，问渠娇有许，未到马嵬时。>
<昔者抗厥志，欲效颜子复，今胡事悠悠，反作曹食粟。>
<玉函通北极，金鉴出西藩，细认台端路，何妨带涣恩。>
<客倦南来路，河分向北流，明朝望乡泪，流不到江头。>
<爽气诸峰晓，闲心古井波，小楼新得句，清绝似阴何。>
<突兀金台尖，去天不盈尺，中夜五云飞，正见蓬莱日。>
<一块苍顽石，颓然半水滨，可怜阎立本，徒写五湖真。>
<云霞图幛子，山水画屏风，不应须对许，坐惯青溪中。>
<日中有痴乌，食日疗饥腹，不省日无光，此身难驻足。>
<断冢苍烟蔽，荒祠碧草旋，汨罗千古吊，空负贾生篇。>
<衙退冠佩捐，吏休簿书却，山城宾客稀，永日卧高阁。>
<郡阁始嘉宴，青山忆旧居，为君量革履，且愿住蓝舆。>
<青蝇何处来，聚集满盘间，谁知腹中物，变化如循环。>
<春意自天来，灵均气未回，山童呼不醒，飞上楚王台。>
<江上风波恶，江中洲渚多，回头三峡远，转盼七矶过。>
<漾舟荷花里，舣棹绿杨阴，却上曹亭望，山高江水深。>
<明时那弃置，多病自迟留，疏磬和吟断，残灯照卧幽。>
<鸟外云峰晚，沙头草树晴，想初挥洒就，侍女一齐惊。>
<遏云歌响清，回雪舞腰轻，只要君流眄，君倾国自倾。>
<苦竹数百竿，中藏室如斗，试窥隔岸人，可是王猷否。>
<象明十二章，斧形不可玩，黻以取其辨，斯以取其断。>
<湘浦歌竹枝，湘皋采兰叶，二妃招不来，贞魂化为蝶。>
<惯乘霄汉鹤，翻说淤泥莲，可惜玉台处，等闲闲几年。>
<官舍如僧舍，翛然万虑清，等闲无客到，容易有苔生。>
<云洞窈谽谺，行觅石髓食，蕤蕤古苔上，有书字不识。>
<田文称好客，凡养几多人，如欠冯谖在，今希厕下宾。>
<窗间月色微，薄雪自风吹，谁得春消息，南枝定北枝。>
<母竹春多笋，新篁十日齐，箨龙谁忍𣃁，留荫白云溪。>
<蓬蓬新叶盛，柞拔俨分行，宁作非材栎，羞为傍路杨。>
<凤鸟久不至，胡为于此藏，德辉如可览，应不恋高岗。>
<能怀天下心，肯了人间事，岂止求于今，求古亦未易。>
<石碍珠旒溅，滩平雾縠铺，小童能好事，系马𣃁菖蒲。>
<窗隙风微度，檐头月半攲，当君感秋日，是我到家时。>
<迷悟本同光，信时无隐藏，幻空如梦体，三昧觉华王。>
<流水石边出，远山云外青，秋风落叶晚，人在翠筠亭。>
<刻画棘端猴，新封万户侯，沈郎惟一拙，甘自老林丘。>
<春早得甘澍，村邻喜欲狂，天公终老手，处处出新秧。>
<采莲复采莲，莲叶青田田，舟轻风荡漾，抛失露珠圆。>
<马疲如客饥，税鞅文公庐，人好雪亦好，何啻射洪乌。>
<峭石激湍响，古城临水居，城东有渴叟，不及水中鱼。>
<卿生东越东，妾生南越南，参差数千里，来下凤凰簪。>
<万木霜摇落，山呈斧凿痕，痴蝇思附尾，警鹤畏乘轩。>
<塞上黄须儿，饮马黑山涧，弯弧向朔云，莫射南飞雁。>
<远谪岁时晏，暮江风雨寒，仍愁系舟处，惊梦近长滩。>
<茅屋拥红炉，聊在山中宿，枉却几上灯，无书供夜读。>
<柔条架低屋，紫心开玉团，摘花酿芳醑，清香入肺肝。>
<帝子潇湘渚，乘弯袅袅边，可怜江上竹，犹带古时烟。>
<最爱深谷草，领取风光迟，直待春将半，青青发嫩丝。>
<林庐澹疏烟，归帆泊沙渚，披图得空阔，总是经行处。>
<兰在在楚泽，兰在在楚山，古人见心易，今人见心难。>
<日透微风暖，风揉嫩日佳，祇知趱桃李，不道落梅花。>
<雪尽牙签暖，芸生竹简香，夜分犹乐此，定喜日舒长。>
<寂历何年树，槎牙傍水村，霜风吹叶尽，秋色落云根。>
<溪上带清峰，溪边满芳树，谁傍白云居，犹轸青云慕。>
<何处戏场中，闲来舞独速，放下鬼脸儿，俱是真面目。>
<好著在眼前，世上少人觉，留此妙不传，付与神仙著。>
<木落潞河秋，西风射敝裘，久游囊橐尽，惟有钓鱼钩。>
<眉展愁难画，腰纤怯系书，过时低拂袖，谁遣飒轻裾。>
<濑声喧极浦，沿涉向南津，泛泛鸥凫渡，时时欲近人。>
<雪落纱窗外，寒梅正著花，不同桃李树，争艳五侯家。>
<坐上紫溪翁，囊悬古铜镜，醉后向人谈，松枝作麈柄。>
<盘石坐深林，不欲人求见，隔岸谁品弦，数声拖白练。>
<昨夜宿江南，今朝过江北，愁听子规声，欲归归未得。>
<蝴蝶与芳草，相怜不为春，罗裙深浅色，愁杀冶游人。>
<临风杪秋树，对酒长年人，醉貌如霜叶，虽红不是春。>
<山深万木寂，一片古心枯，昨夜梅花月，相期道不孤。>
<爱酒不爱醉，酒深如有神，同来送日月，无柰独醒人。>
<孤峰上排霄，群木尽生意，持竿坐石矶，高怀在云际。>
<雪里寻梅蕊，多应傍水开，那知是花处，但觅暗香来。>
<二十年前梦，相思更惘然，年年怜此夕，今夕是何年。>
<林暗草惊风，将军夜引弓，平明寻白羽，没在石棱中。>
<故里苎萝山，夫家吴淞水，合欢未煖席，牵心那如此。>
<左宦终何路，摅怀亦自宽，襞笺嘲白鹭，无意喻枭鸾。>
<别岸花孤袅，冰姿带月痕，波沈花月影，疑是谪仙魂。>
<石径通岩窦，引步藏攲侧，蓬莱人不来，扫尽苍苔色。>
<好日当秋半，层波动旅肠，已行千里外，谁与共秋光。>
<鸾镜晓匀妆，慢把花钿饰，真如渌水中，一朵芙蓉出。>
<问得梅花信，新晴花气香，戏赓和靖句，炙背负斜阳。>
<记得行时约，言从上党游，昨传书信至，三岁在凉州。>
<迟迟游子舟，点点波心雨，沿流入回溪，坐当秋竹舞。>
<宝篆烟轻绕，瑶台日正中，等闲调玉瑟，聊助舜琴风。>
<双矶渍莓苔，赤脚此闲坐，偶逢邻叟谈，不知夕阳堕。>
<归从三峡水，重见百人矶，山色只如旧，挽舟人已非。>
<种竹满山阿，萧萧风雨多，会当成翠实，鸣凤一来过。>
<山深隐䴥麇，江寒乱鸥鹜，我欲从之游，形骸元土木。>
<闲洒阶边草，轻随箔外风，黄莺弄不足，衔入未央宫。>
<今岁春光好，桃花撩乱开，去年避雨处，屐齿在苍苔。>
<长洲三十里，烟火接戎炉，怅望蜂虿穴，何年尽扫除。>
<深林不见人，隔林闻笛响，踏破黄云堆，樵子闲来往。>
<簿书苦沈迷，世俗嗟迫隘，不如溪山上，风至取一快。>
<月白霜气寒，雁宿黄芦静，停舟相见湾，隔林见镫影。>
<径深茅屋陋，树倚夕阳斜，行遍青山路，何丘不可家。>
<白龙水底眠，犹放云光入，有时化作人，独向峰头立。>
<棱棱霜满天，皎皎白如练，才闻歌吹声，又过昭阳殿。>
<结交何用早，士贵心相知，苟合殊真味，咄咄成乖离。>
<绰约去朝真，仙源万木春，要知窃桃客，定是会稽人。>
<群盗田夫耳，兵疲万骨枯，千年干羽事，只道圣人迂。>
<贼疑拾葚异，母怪弃薪还，雷震辄圜墓，火飞因伏棺。>
<掩泪怀前事，送君无限悲，经过多旧处，何处更相思。>
<瑞福随春到，穰穰正似山，君王宽大诏，自此遍人间。>
<曲渚湘云暮，丛篁楚雨秋，愁心寄鸿雁，烦尔过衡州。>
<暝色沉孤屿，残云冷钓艭，一声长笛响，秋意满空江。>
<日夕寒烟生，鸣蛩响衰草，古道无人行，空山白云老。>
<驿路车声软，斜晖雨脚收，柳阴家晓鹊，桑椹醉春鸠。>
<板桥蔼吾伊，名称已盖世，谁云龟山月，不照新堂睡。>
<输赢论世局，消长看潮航，何日梅花句，同公赋草堂。>
<生曾辞宝位，死却要金棺，达士发冷笑，痴人被热瞒。>
<祖龙欲东行，骑山度溪水，鞭之血肉匀，割与管城子。>
<猿鹤惊呼晓，楼钟动翠微，枫林堕清月，疏影乱人衣。>
<晨起理蛾眉，寸心花无发，含情诉东风，犹恐韶光疾。>
<石上龙磨角，磨痕今若何，忽看风骤发，霖雨沛江河。>
<空携三尺桐，行尽人间路，无人解锦囊，依旧还山去。>
<幽怀自耿耿，愁思郁不发，长叹倚屏帷，坐见双星没。>
<为邑赤城下，岂欲寻赤松，我家幸不远，杖履会相从。>
<绛帻秋风里，青城夜月中，君王有先见，应写雁来红。>
<敛袖出屏香，摇綦历阶草，三十六宫中，自守青苔老。>
<彩胜黄金缕，青丝白玉盘，内家迎淑节，先奉太皇欢。>
<雷雨千峰过，乾坤万里清，天街一回望，无限古今情。>
<萏菡发香池，皎洁如仙鹤，时现水中花，间吐峰头萼。>
<中独抱孤清，外示聊以朴，不结桃李交，风味良不恶。>
<精舍何曾远，祗在九曲北，渔艇若不来，弱水万里隔。>
<草树弄春晖，家家倒载归，谁怜独醒客，日暝掩双扉。>
<心为明时尽，君门尚不容，田园迷径路，归去欲何从。>
<枯槁蒙膏润，谁非喜雨人，儿童翻懊恼，惜不看鞭春。>
<呼儿整吾驾，驾言返林庐，可使临老眼，常亲吏文书。>
<已信堤名汴，谁教柳姓杨，龙舟行乐地，可得复归唐。>
<山楼本无梦，我自梦严州，严州谁梦我，白云天际流。>
<义人之正路，中实存羞恶，要常由而行，不可离跬步。>
<何处行避苗，破船触枯荇，不如水底鱼，翻身入清冷。>
<花伴成龙竹，池分跃马溪，田园人不见，疑向洞中栖。>
<江潮频古峡，峻岭异云蒸，当有钟灵者，清朝起翼冯。>
<仙艾垂门绿，灵丝绕户长，何人握彤筦，金殿纪多祥。>
<朝叹乌皮几，暮叹木樨床，劳我情不堪，念君罪不凉。>
<万般诸字文，即与藏经同，安在不净处，堕作厕中虫。>
<忽忽春无力，梅花作雪飞，谁能万里外，闻笛不思归。>
<书读万卷破，少陵观国初，登堂吾有愧，头白腹空虚。>
<卜筑郊原古，青山无四邻，扶疏绕屋树，寂寞独归人。>
<暂借人间路，未达忽如迷，石门端不远，归思乱筠溪。>
<偏得伊人意，吟携月下锄，稻香通竹坞，新句几踌躇。>
<仁者果何似，宜于射也观，穿杨不在手，心地要须端。>
<短桥留夕照，烟树隔江深，过客应回棹，疏钟出定林。>
<征路日才几，客心时已烦，春风花鸟处，回首忆田园。>
<夜色何苍苍，月明久未上，不上倚城台，无奈东南嶂。>
<明进离方午，柔生遇已阴，妙参三圣易，细测两仪心。>
<前驱破荦确，见石不见车，谁实挟两毂，吾行得舒徐。>
<撚须耸瘦肩，蹇步兀如颠，大尹不冲撞，清狂直上天。>
<古木霜根重，残僧雪顶深，栋梁元剥落，香火半消沉。>
<旧来心肚热，无端强熨他，即今形势冷，谁肯重相磨。>
<忽讶春光转，春山静独过，鸟声啼不歇，无那落花何。>
<为爱仙容好，胭脂艳早春，玉颜何用此，留赠往来人。>
<白鹭三洲远，青山万树低，相思惟梦到，夜夜凤台西。>
<终日湖亭坐，悠悠万虑闲，眼前何所有，寒水与秋山。>
<群公谁让位，五柳独知贫，惆怅青山路，烟霞老此人。>
<一别行万里，来时未有期，月中三十日，无夜不相思。>
<男儿大丈夫，何用本乡居，明月家家有，黄金何处无。>
<数载同樊系，秋来尔欲飞，只疑天路阔，烟雨尚霏微。>
<薄禄堪沽酒，浮生吏隐中，江枫摇落处，犹得映房栊。>
<名贤慎出处，志士怀感伤，犹残数行泪，引古惜兴亡。>
<江至鹅潭阔，春来益渺茫，中流波浪起，愁杀捕鱼郎。>
<解郡复解郡，解郡乃吾志，谈笑离别间，行我心上事。>
<翟尉方罗雀，任公尚钓鱼，行藏吾若此，君意定焉如。>
<露下葛衣单，参差林影寒，依然残夜月，不在石湖看。>
<潜龙卧空山，爪印非斧琢，一日风雷生，终当露头角。>
<灵峭九万丈，参差生晓寒，仙人招我去，挥手青云端。>
<旅馆初春夕，天涯上客杯，梅花开欲尽，骑马几时来。>
<菌生枝上雨，龙起穴中雷，怪影漫溪侧，寒根缠石回。>
<秣陵还泊岸，瓜步又乘潮，离情似新月，明夜胜今宵。>
<携来六尺云，恰称衡门夜，一枕洞庭秋，万山明月下。>
<荒城春色里，花溅泪潺湲，社燕归无屋，营巢寄客船。>
<肘后虎符失，匣里龙剑存，犹堪淬砺之，沙场报君恩。>
<旖旎芙蓉花，荡漾木兰楫，相思隔湘水，欲采不可得。>
<不见西街客，归来即闭门，胡床面南树，鸟鹊啅黄昏。>
<桦烟嘘席暖，不知寒漏长，朝来玉壶冰，为君添衣裳。>
<客有羌中笛，十月吹杨柳，杨柳不可见，春色在君手。>
<堂前下食鸟，一钵有龙归，空里僧钟寂，花香上裓衣。>
<罗包肌理细，霜颗辅车香，封殖贵濒水，逾淮非我乡。>
<如来功德力，内外悉清净，念起勿随之，自然心无病。>
<寡嫂多风节，门如法吏家，小郎空好事，不为表贞嘉。>
<片片染秋霜，枝枝映夕阳，纵饶红胜锦，只是恼愁肠。>
<阿娇生汉宫，西施住南国，专房莫相妒，各自有颜色。>
<望苑长为客，商山遂不归，谁怜北陵井，未息汉阴机。>
<彭泽高人里，孤山处士家，清明迥相映，草树亦交花。>
<牵衣赠一言，君还能听否，但看上林花，莫折章台柳。>
<高人不惜地，自种无边春，莫随流水去，恐污世间尘。>
<宋室方兴日，先生归去时，柴门五株柳，风动绿丝丝。>
<闻看西涧月，秋阁与僧开，正是相思夜，钟声君处来。>
<冠距山雌比，谁来断蜀机，斓斑快众采，似戏老莱衣。>
<岁晚天寒日，山空风怒号，客边无所有，聊尔寄霜毫。>
<鬓上一茎雪，眼中一点血，万事竟蹉跎，难教心似铁。>
<新剑始出匣，老剑频濯磨，共斩长桥蛟，于焉息鲸波。>
<痛饮日操卮，朝昏总不知，却嫌犹未达，荷锸使人随。>
<翻经人已去，谁为立幽亭，一望野云白，半藏山骨青。>
<竹树潇湘声，华馆岩壑意，夜不下朱帘，为有云来去。>
<踉蹡趣讲席，读诵斗高声，我亦曾如此，而今白发生。>
<琴女歌罗縠，秦王负鹿卢，可怜神勇者，生劫失良图。>
<造物无尽藏，散在林泉中，结亭相周旋，人与万境空。>
<支公有骏马，已骋千里道，留迹在空山，犹恋山中草。>
<禁苑年光丽，端辰物象华，天风结桃实，火德盛榴花。>
<山中怡白云，危冠坐清秋，亦有幽栖志，朝簪未许投。>
<泰一扶皇运，真人感赤精，更逢端午节，君德万方明。>
<莫羡东邻富，堪嗟西舍贫，家居一块土，天定两般人。>
<谷口郑子真，栖迟市门里，小楼延上客，酒酣犹未已。>
<一望一回头，白云千里秋，如何持别酒，只是送行舟。>
<一个病维摩，无风自起波，富嫌千口少，贫恨一身多。>
<万籁寒空响，群山隐映开，迟迟暮钟里，且唤竹舆来。>
<瘦藤倚孤榻，苍藓尚斑斑，梦中扶杖去，犹自绕千山。>
<扶疏北窗下，坐处挹清芬，为问延三益，何如对此君。>
<一瞑移藩日，邦人昔被恩，步兵碑尚在，功业敢经纶。>
<偶舣北来棹，淮阴听晚钟，明朝渡江去，秋浦采芙蓉。>
<梅亦有何好，花中偏得名，只为淡生活，不傍闹门庭。>
<罔象谈真旨，都缘未辨明，守他山鬼窟，不免是精灵。>
<风吹芦苇鸣，残雪满桥板，不见棹回人，愁立沙汀晚。>
<驱马出门意，牢落长安心，两事谁向道，自作秋风吟。>
<乍见衣薪者，秋都惨不号，低头弗敢问，何忍复登高。>
<水月来相照，双眸老更清，人间无限事，吾且坐吾亭。>
<带雨潇潇下，江寒落远帆，峰头一回望，望久没松杉。>
<公子不好猎，小庄濠上居，长船载大炬，清夜看义鱼。>
<一带不结心，两股方安髻，惭愧白茅人，月没教星替。>
<呜呜传素恨，渺渺起新愁，台空凤已去，楚山千顷秋。>
<黄金台上客，大庾岭头春，如是无诗句，梅花也笑人。>
<兄长而弟幼，天属之羽翼，一言在有序，不可事私阅。>
<已办花前饮，花神岂避人，欲将花尽发，故著雨留人。>
<纤末心皆赤，新成实已嘉，豳风终可咏，底用大如瓜。>
<风从水上过，文成风不知，水亦不自文，观者乃文之。>
<冉冉汲江子，江流几许深，亦知泥滓浅，不得到波心。>
<云边学仙子，貌古悬方曈，闲挥白玉麈，笑坐青石峰。>
<弦月发皎光，空波独澄碧，欲从素心人，共究无言易。>
<枕有思乡泪，门无问疾人，尘埋床下履，风动架头巾。>
<异姓怜兄弟，天涯寄酒钱，急难那得汝，我愧鹡鸰篇。>
<漆室发长啸，杞国怀深忧，泪洒纲常疏，十年未全收。>
<山水真名郡，恩多补谏官，中间好田锡，风月亦盘桓。>
<阿氏金为屋，姮家玉作台，岱舆凭海立，兜率跨云开。>
<高官何足论，寂寞身后事，物理固自然，愿闻第一义。>
<壶中小嵁岩，色作峨眉绿，爽气压西山，哀音叩寒玉。>
<湖上新亭好，公来日出初，水文浮枕簟，瓦影荫龟鱼。>
<赤壁坡仙赋，秦台弄玉祠，韶音今再作，应见凤来仪。>
<黄叶荒村路，闲门车马稀，隔篱山犬吠，莫是远人归。>
<长信秋风早，宫槐叶半疏，凄凉泣团扇，空复候銮舆。>
<满腹费几何，无功胡弗耻，昨日值嘉平，迎猫复尔尔。>
<云林无俗姿，相对可终老，如何尘中人，不见青山好。>
<风起万林寒，月出千峰白，门外苍松影，疑是卧龙迹。>
<春林翠欲流，繁芳发罗绮，前日是张家，今朝又姓李。>
<青山本无情，白云自来往，身在浮云中，仰看浮云上。>
<活得如彭老，忧愁八百春，频为哭殇叟，屡作悼亡人。>
<圣人有六经，天地有日月，日月万古存，六经终不灭。>
<绝塞多秋色，孤城易夕阳，此间饶宠辱，还我水云乡。>
<天晴玉连蜷，洞邃香吞吐，趁逐牡丹时，游人推不去。>
<荷静香露圆，波深藕根白，白晢谁家儿，折花水边剧。>
<岁岁饥驱出，惯于僮仆亲，幸闻帝都近，频有往来人。>
<仄叠中江石，衢涛万古存，遥看疑砥柱，偶问识铜盆。>
<孤蝶小徘徊，翩翾粉翅开，并应伤皎洁，频近雪中来。>
<雄兔在月中，雌兔长相望，月中不顾侬，孕子何由两。>
<山盘春雨中，笋味殊胜肉，数日不窥园，南风吹作竹。>
<相见自完全，分明透语言，衲僧犹听莹，入户不知门。>
<洒然清泠吹，过我十八公，飕飗喧宇宙，可奈此孤丛。>
<十亩辟彊园，寒风洒亭榭，何须问主人，日坐琅玕下。>
<每读燕丹传，长悲易水遥，听君谈往事，风起复萧萧。>
<逆刮蛟龙鳞，顺捋虎豹尾，若将二伎论，尤比干人易。>
<早持坚白论，晚踏软红尘，明逸并夷甫，初终似二人。>
<一气回苍陆，千祥集紫宸，天心存爱育，施惠发新春。>
<迢迢文杏馆，跻攀日已屡，南岭与北湖，前看复回顾。>
<绕屋百枝梅，当窗数拳石，寻僧不相逢，寒城还乞食。>
<茂陵骨已朽，万岁恐虚传，莫上中峰顶，秦城隔暮烟。>
<晚日低霞绮，晴山远画眉，春青河畔草，不是望乡时。>
<昨夜瓶始尽，今朝瓮即开，梦中占梦罢，还向酒家来。>
<江海多豪气，朝廷有直声，何言马蹄下，一旦是佳城。>
<昔仕年伤早，今归计恨迟，赖存南岳草，可答北山移。>
<吾庭有嘉树，种自容春翁，百年益封殖，人歌召南风。>
<古寺螺山上，登临恨未能，临风闲驻马，看破白云层。>
<东海珊瑚树，蓬莱石上栽，何年沈铁网，移向世间来。>
<白石一拳小，修篁数叶多，万山冰雪里，试看此如何。>
<飞鸟遗好音，千峰不知处，日出扶桑枝，照见蔷薇树。>
<奇峰疑地胜，勒驾恐山灵，何止管中见，全窥文豹形。>
<相君有妙理，芳醪正所应，红妆艳绮席，翠幕张华灯。>
<亦知都府内，事事无不有，只是从外来，令人难长守。>
<夕气澄若浓，星光敛清炯，林外露悬灯，未知何峰顶。>
<倘得代父死，诚非爱妾身，不图君聘妾，向道有严亲。>
<五色诸虫脸，锄弯注地长，再如锅底黑，此物号强良。>
<上马拂春衣，金鞭独自挥，蛾眉镜中好，但恨不能飞。>
<秋晴天欲高，卷钓归来早，家住碧池东，云白无人到。>
<落日策蹇驴，西风吹葛衣，征鸿起江渚，一一背人飞。>
<边头射雕将，走马出中军，远见平原上，翻身向暮云。>
<湖上山如画，何人解见山，此心无一事，尽日捲帘间。>
<旧好疏毛颖，新知得曲生，幽居无一事，枕臂听松声。>
<泉流古松下，松影流不去，时方望云霓，谁留卧龙住。>
<自怜衰老貌，灯影雪千茎，药饵扶吾病，诗书寄此生。>
<夜寒星寥寥，霜华如大雪，何处醉归人，踏碎满桥月。>
<蜀国山河在，梁原草树深，暮云千里色，无处不伤心。>
<绕屋湍声转，临崖老树摧，雷轰一雨去，云擘两山开。>
<新绿小池沼，田田浮翠钱，雨中珠万颗，巧妇其能穿。>
<门路穿茶焙，房门映竹烟，会须随鹿女，乞火到窗前。>
<孤灯然客梦，疏雪乱梅花，忆昨经过处，乡心月满沙。>
<盛德初融后，潜阴未姤时，侍臣占易象，明两作重离。>
<游鱼乐深池，岂知肉登俎，吾自贵吾生，浮沉亦从汝。>
<长安贵富人，岁月马上迁，岸巾怡永日，心事独翛然。>
<林暗曙光微，开帘散香雾，美人期不来，相思岁年暮。>
<空岩一卷书，绿苔字应灭，志决功不成，千秋有馀烈。>
<百年固多变，深谷或高岸，要知悟破迷，大似理易乱。>
<峨峨南陌楼，盈盈集娼女，纷纷野鸳鸯，喧喧帝城里。>
<美人隔秋水，赠我金错刀，愿因青鸟使，报之应琼瑶。>
<西岭夕阳度，新江秋水连，蓼花何处笛，声动白鸥天。>
<不怕上兰单，惟愁荅辨难，无钱求案典，生死任都官。>
<修竹数十竿，桃花三两树，此地非兰亭，却有流觞处。>
<共醉宣华苑，嘉王好酒悲，韩昭方用事，涕泪莫空垂。>
<濯足双溪口，寻幽水竹村，淙淙斗门瀑，寒漱白云根。>
<岁律行将变，君恩竟未回，门前即潮水，朝去暮常来。>
<先觉欲觉后，三峰列四图，求精由蕴入，言说本来无。>
<溪凉鱼发发，山静鸟飞飞，草笠儿驱犊，荆钗女浣衣。>
<闻道浮丘伯，甘峰看瀑飞，手翻银汉水，随手落珠玑。>
<手弄紫藟芳，搴衣阴洞口，九节蒲可寻，如瓜枣当剖。>
<山中千岁鹿，毛如白雪花，御尔恣来往，稳于蒲轮车。>
<村村开玉树，处处绽银花，始信乾坤富，谁人说大家。>
<春水动微茫，帆前即异乡，鸡声残月堕，人语隔寒塘。>
<喜君归田里，况是狱中心，田里有真乐，君宜仔细寻。>
<瀑布望如何，上与银潢接，喷薄双飞龙，褰裳不可涉。>
<千叶扬州种，春深霸众芳，无言诮君子，窈窕有温香。>
<望君白云边，逢君明月下，明月岂银鞍，去住随君马。>
<淑妃寒食语，千载尚堪哀，不念同光帝，□□□□□。>
<念当岁峥嵘，少别友中玉，梦寐大刀头，安得卢橘熟。>
<野水连天阔，孤舟尽日闲，会须风雨过，一济谅非难。>
<竹叶连糟翠，蒲萄带曲红，相逢不令尽，别后为谁空。>
<急难思我弟，万里各漂零，原上西风急，伤心见鹡鸰。>
<冥搜高出月，幽思渺裁云，拟遣穷愁去，那能无此君。>
<兴来出门去，一出澹忘归，山鸟识人意，殷勤来去飞。>
<鱼龙挂雪衣，银河浪如级，一泻千里馀，涛惊鬼神泣。>
<金铺银屈膝，动处有人挨，棋盘作十字，中心为子来。>
<晚节黄金尽，霜枝淡墨新，东篱日昏黑，不见白衣人。>
<阴尽天无雪，阳生地有雷，黄莺一二啭，已使早梅开。>
<画鹢春风里，迢遥去若飞，那能寄相忆，不并子猷归。>
<人境两俱夺，倒转舌头说，四句若为分，昙花生枯蘖。>
<客云自孔氏，不觉喜逢迎，止宿见二子，孰云无世情。>
<说到忘言处，无诗可赠君，许将临别意，一点落黄云。>
<神居阴阳护，寻国捍洪波，莫虑蛟龙怒，年来畏叱呵。>
<宛水千年碧，敬亭千仞高，荒祠掩清寂，依约见诗豪。>
<川流汇南奔，山豁类天辟，层甍丽西崖，朝旦群峰碧。>
<滴滴鸣乾叶，萧萧过短篱，山房攲枕夜，听尽去来时。>
<颂橘固多品，其贤知若干，后皇偏著意，尔许绣团团。>
<缘冈蹑丹崖，东风拂瑶草，飞鸟时往还，山间白云老。>
<剩结茱萸枝，多擘秋莲的，独自有波光，彩囊盛不得。>
<印臂围红晕，搔头压玉翘，灯花添夜喜，挑剔数声摇。>
<水声山色里，猿啸月明天，唤作圆通境，更参三十年。>
<红粉溪边石，年年漾落花，五湖烟水阔，何处浣春纱。>
<妾住阳台下，何曾梦楚宫，朝云吹不散，任尔大王风。>
<万马如云散，中原息战奔，惟馀一疋练，光采照天门。>
<日暖跨驴出，溪桥款步行，因思遭攧处，寸草不曾生。>
<与欢结同心，心近室复远，思欢如金井，日夜辘轳转。>
<梅蕊先春发，山茶寒著花，郎从前日去，蚤晚过长沙。>
<碧筱挺奇节，空霏散冷露，十年青山游，得此幽贞趣。>
<雉尾映鞭声，金炉拂太清，班近闻香早，归来学得成。>
<巧解逢人笑，还能乱蝶飞，清风时入户，几片落新衣。>
<春昼慈闱静，宫帘日上徐，焚香开竺典，滴露写仙书。>
<木叶迎风下，孤亭傍水开，何时寻旧约，载酒过江来。>
<津液如泉涌，虚无本不同，源深知冷暖，根尽一时空。>
<村落尽瑶林，同云日日深，丰年宜瑞雪，不用卜晴阴。>
<东庄在东城，宛似江村里，翠竹护茆檐，柴门映流水。>
<倚楹歌橘颂，巡圃款甘林，更待商山老，于斯朋盍簪。>
<忆在山中日，溪边把钓钩，相逢恐惊起，招手却回舟。>
<设道春来好，狂风大放颠，吹花随水去，翻却钓鱼船。>
<天无一片云，万里清如水，孤月自空明，我心亦如此。>
<不向他园去，能来共竹林，故乡知我念，特地奏秦音。>
<数月不出户，庭前多夕阴，闲看芳树色，一倍旧年深。>
<我昔有远游，逢君惨羁旅，异乡感新知，义气两相许。>
<夕露滴疏桐，月下鸣双杵，清宵耿不寐，美人何处所。>
<晚蚕初出火，大麦小登场，何事林中鸟，钩辀唤雨忙。>
<怜花及桃叶，怜叶及桃根，古渡烟波上，相迎笑未言。>
<十年插柳枝，今与高树齐，垂条绿春风，上有流莺啼。>
<轻裘白晰郎，翩跹濠上渡，青楼临杏花，卷幔要郎住。>
<叠石溪上春，茅茨卜筑新，前言如不践，山蝉又笑人。>
<山鹊语查查，惊飞白雪花，清明人载酒，寒食客思家。>
<本是罗浮岫，南来逐海潮，双峰连碧汉，上有一天桥。>
<一艇泛三人，多疑游赤壁，无处少江山，但无此好客。>
<天一实生水，冬藏坎次乾，精神要休养，酝酿出春天。>
<矫矫绿衣郎，乌纱拖赤舄，青鬓始微霜，占此元宵席。>
<公论由来重，高怀此去轻，吾非厚知己，感叹此苍生。>
<人事日益远，秋居何飒然，苔随墙半雨，叶放树中天。>
<玉容谁寂寞，膏沐好勤施，莫遣君归日，不如未别时。>
<策杖款禅扃，垂藤交古路，却顾后来人，苍苍隔烟雾。>
<枕上不见山，但闻水声驶，自非山百寻，水急那如此。>
<焦明亦是凤，萤焰只疑灯，安得石上泉，为洗世中肓。>
<生松郁寒灰，破褐出残絮，童儿不耐烦，微吟起身去。>
<不复怒飞声，朝鸡得擅鸣，婆娑犹有地，媚灶毕馀生。>
<云气晓苍茫，秋深草木黄，霓旌下南浦，云是楚襄王。>
<小窗当北牖，日夕生凉风，最爱竹丛里，忽亚一枝红。>
<至交类萍梗，离合宁前知，相思梅花发，岂待中郎吹。>
<野烟含夕渚，山月照秋林，还将中散兴，来偶步兵琴。>
<耳小根一握，头长鼻要宽，能行三百里，解立四蹄攒。>
<碓舍临山路，牛栏隔草烟，问今何岁月，恐是结绳前。>
<帘前花影动，枝头有栖鸟，鸟啼寂无人，落花闲不扫。>
<网小须频撒，舟轻宜慢摇，水深行近岸，鱼上晚乘潮。>
<梅黄初过雨，麦实已登秋，避暑多佳赏，皇欢奉豫游。>
<汗漫鱼龙窟，消摇虎豹关，死生浑托醉，何独夜郎还。>
<玉节随东阁，金闺别旧僚，若为花满寺，跃马上河桥。>
<诗人自情亲，俗子极交浅，所以疏著花，即之风韵远。>
<莽莽蒿莱下，纷纷狡兔迷，枯枝坐守者，若个是忘归。>
<带露尚含娇，如颦更疑哂，此地若为容，红颜为君尽。>
<江山客思满，云水稻田空，日坞悬秋实，霜林坠晚红。>
<雨落芙蓉塘，一阵香冉冉，潇洒亭中人，红尘不相染。>
<假合于形影，如同梦里身，若言等级类，谁是较量人。>
<堂前参未退，立到雪深时，一夜山中冷，无人祇自知。>
<花叶长相偶，茎茎节上开，荷边休摘叶，留作一花来。>
<背于身不见，亦不见庭人，物我俱无与，方知止处真。>
<向来父学显，别自以家名，不是能传业，如何著孝声。>
<騕袅如龙马，长鸣碧草萋，莫将千里志，暂悔蹶霜蹄。>
<藁砧原自在，不是野鸳鸯，纵有忆君意，其如水一方。>
<小雨湿红蕤，轻飔动碧池，东君送消息，预作探春诗。>
<人代看天地，河流阅古今，乘槎无处觅，闲取水经寻。>
<落羽辞金殿，孤鸣咤绣衣，能言终见弃，还向陇西飞。>
<幽涧泉石绿，闭门闻啄木，运柴胡奴归，车前挂生鹿。>
<败叶留不扫，𫓩铮扣哀弦，虫吟凄切外，秋色倍清喧。>
<巧历虽千岁，先知一日差，未能下算子，亦道是占家。>
<旧依支遁宿，曾与戴颙来，今日空林下，唯知见绿苔。>
<章台大道边，栗里旧门前，苦被行人折，何如伴醉眠。>
<交有书堪绝，师何记可嘲，不僧亦不俗，似痴还似高。>
<郎自襄阳人，惯饮襄阳酒，未醉向郎言，郎醒应回首。>
<家住白湖阳，习见风波事，苕荻何苍苍，乱我兰与芷。>
<太傅悬车里，仙家避世壶，老妻为纸局，坐隐是功夫。>
<大雅久不作，淳风日浇漓，挽回既狂澜，此道非公谁。>
<江皋春不至，一片战场红，血作潺湲水，魂为飒沓风。>
<香消日正长，蝉鸣梦初醒，睡起立空阶，梧桐落清影。>
<犹起才难叹，同时九乱臣，鄱阳千载守，贤岂许多人。>
<苒苒葵方朵，娟娟榴亦葩，不是河阳尹，那应县有花。>
<东方娶小妻，一年即捐弃，君勿师容成，房中图秘戏。>
<小智每自私，大患缘有身，孰能忘彼己，吾将友斯人。>
<他家解事在，未肯辄相瞋，径须刚捉著，遮莫造精神。>
<夜雨湿流萤，远山互明灭，千古此战场，精光无复歇。>
<看云已堪眠，待月兼宜坐，谁令作棋局，却使苍苔破。>
<空山不见人，但闻人语响，返影入深林，复照青苔上。>
<草木肥梅雨，江山快晚晴，芳塘荷芰发，香泛葛衣轻。>
<荒阶惟鸟迹，白石亦青苔，起拨云书乱，春风陶一杯。>
<远浸溪光碧，寒生松桧阴，渔舟惊暮雨，高吹入秋林。>
<山出虹饮涧，波僵雪到门，不随牛女断，长得卧张骞。>
<雨笠有时借，雪堂从此闲，眉山秋夜月，清影在人间。>
<肉身无羽翼，那有许神通，会得泠然意，人人可御风。>
<制就绿罗袷，轻如蝴蝶飞，闲来堤上望，草色妒人衣。>
<绿酒映花红，花枝美人醉，非关醉欲眠，思君坐成寐。>
<浚涧涧水深，新泉出崖底，日夕山童归，倾筐洗石耳。>
<仙路多官府，真人未上升，松窗霜月白，相对诵黄庭。>
<孤舟十万里，委命在危流，五叶芬芳后，神州法已秋。>
<好在张居士，云龙寄梦频，西斋见风月，连榻复何人。>
<借彼容足地，寓此无穷目，别岫写远青，微波皱新绿。>
<独酌梅花下，怜花与鬓同，折花还插鬓，颠倒笑东风。>
<徘徊虎穴上，吾道正羁束，落日将何如，清文动哀玉。>
<独上峰颠塔，秋清曙色开，凭阑望东北，潮向海门来。>
<复涧兼重岭，云岚处处生，君家还可认，为有读书声。>
<人家尽木棉，花作一朱天，二月犹无叶，珊瑚十丈然。>
<欲书归田具，请子试濡笔，先之蜡屐双，侑以藜杖一。>
<石梁跨新绿，源长流愈清，何须沧浪水，可以濯尘缨。>
<朔方宁远近，夜夜在君傍，铁马惊归处，人孤月满床。>
<浦口灯明灭，帆前山远近，唯闻欸乃声，去觅秦时隐。>
<翩翩沙上鸥，安用避渔舟，渔人在鱼利，何异尔所求。>
<东陵人已仙，黯淡斜阳暮，可惭名利心，孜孜问葵戍。>
<要寻闲世界，不在世界外，明月与清风，何朝不相对。>
<积水涵倒影，万象凌虚来，鱼在山中泳，花从天上开。>
<曲中花半开，羯鼓莫频催，芳草思公子，春从濮上来。>
<春晓山路永，行行歌采薇，歌长非有意，惟以疗朝饥。>
<春到村居好，茅檐日渐长，杯深新酒滑，焙暖早茶香。>
<独立矜神骏，诸禽不敢亲，㧐身霄汉近，何用解绦人。>
<疏竹敞孤亭，亭空雨云黑，聊因吊楚骚，得见小山客。>
<雾质云为屋，琼肤玉作裳，花明不是月，夜静偶闻香。>
<吴歌寂无闻，楚舞娇不举，林空白石晚，一片潇湘雨。>
<茅屋青山里，居人不务耕，雨晴携短锸，随处掘黄精。>
<讲道师友少，稽古编简残，何以起斯文，念之心为寒。>
<松风飘磬寂，花雨点尊空，世事浮云外，些儿说未穷。>
<游丝飏晴空，垂杨曳平地，中有海洲仙，学舞金钿坠。>
<去日多北风，南薰归正高，就边竞帆者，无笑背驰劳。>
<藕荷在泥中，洁白祗自知，花生两叶后，节在不嫌迟。>
<雨多七八月，遍地生秋草，寂静半斜闲，看书心更好。>
<马龁枯萁晓，梦回山月残，一鞯秋色里，偏觉毳袍寒。>
<下阪复登岗，前看道路长，不知行几日，能得到淮阳。>
<水长雨不歇，沧江深更深，行人苦无渡，折尽济川心。>
<湖海平生客，乾坤一布衣，义哉周伯叔，饱食首阳薇。>
<不可得而久，其惟父母乎，谆谆爱日语，杨氏岂欺予。>
<翠羽幡幡薄，骊珠袅袅垂，一枝风露冷，初出汉宫时。>
<林塘天遗得，花木地宜栽，细纪平泉咏，挥毫落海苔。>
<蟋蟀风前切，芭蕉窗外翻，坐听半夜雨，萧瑟不堪言。>
<洞口无凡木，阴森夏亦寒，谁知一泓水，曾有老龙蟠。>
<万里桥西路，骑驴三十年，较量春厚薄，不及开元前。>
<剑外春天远，江阁邻石面，幕府盛才贤，意气今谁见。>
<自为山中人，不厌山中居，云西最高峰，秀出如芙蕖。>
<旅梦一枝斜，嫩红初吐花，无端春信息，知尔报侬家。>
<两崖限东西，里有一带天，老蟾更多事，驾月下潺湲。>
<止泓清而明，如彼秋月满，以此观我心，澄源斯近本。>
<治盛周康世，东游岂信然，城闉亦隳废，门堞漫相传。>
<小斋标新名，清风自成响，世累已破除，阳来道方长。>
<栋宇非长物，弦歌有妙思，畸人虽委蜕，幼妇独留碑。>
<冀马嘶寒风，逐臣念乡国，江浦闻哀弦，长吟望南北。>
<昨日家书至，慰我久离群，游子眼欲断，日日望白云。>
<拉伴事幽寻，古洞共探历，马蹄相追随，岚气袭衣湿。>
<本是淇园种，森森枝叶开，清风常自爱，莫□□□□。>
<将军方跋扈，几人愿执鞭，啼妆晓相对，却为秦宫妍。>
<侧侧复力力，与君长叹息，出入自苦愁，单情还相忆。>
<文杏裁为梁，香茅结为宇，不知栋里云，去作人间雨。>
<出门重新制，纤手行自整，愿作花工儿，长年承素颈。>
<萧萧芦荻风，淡淡江天月，吟倚木兰桡，孤篷不堪发。>
<兀坐净名身，时谈香积因，如花两仙女，知是散花人。>
<零乱委空风，悠扬点芳草，却为身最轻，华堂等闲到。>
<临水结幽想，看山怀远情，遥怜南向雁，一一背边城。>
<常恐愧屋漏，追怀在室诗，可怜忍死诵，不负乃今知。>
<青草不生地，黄河空接天，香醪供使者，系缆驿门前。>
<月蓬岩下电，相心不相面，剑关不露锋，向甚处相见。>
<我本青山云，无心还出岫，虽走尘埃中，时时梦三秀。>
<夜呼洞庭君，明月破三楚，开门拾楚云，片片作人语。>
<交州多狸子，和器悍无比，左张卢生弩，右佩石碣矢。>
<前有胡楚宾，后有李翰林，词同三峡水，字值万黄金。>
<片月生沧海，三潭处处明，夜船歌舞处，人在镜中行。>
<嬖人排孟子，通国诮匡章，内省倘不疚，青蝇徒自忙。>
<湍驶风逾清，水明石可把，倚杖独移时，白鸥翩然下。>
<我欲驱黄犊，移家傍屋东，但容茅盖顶，先为筑牛宫。>
<短苇低残雨，虚舟带晚潮，断鸿归暗浦，疏叶堕寒梢。>
<泪滴东瓯水，思亲欲见难，水流终有尽，儿泪几时乾。>
<寂寂度年光，坚贞玉雪香，冶容谁氏子，终日傍垂杨。>
<一夕春风动，花开自不知，无人从太古，识得未香时。>
<好去北归雁，凭将千里书，潼关何日到，送目故愁予。>
<忆郎赴边城，几彀秋砧月，若无鸿雁蜚，生离即死别。>
<远赠乌纱帽，能无白也诗，山花不更插，野客莫惊窥。>
<紫盖修连延，五峰似随轩，何如惠我民，飞雪遍冈原。>
<五蕴自然空，受想亦如是，还闻花香无，吾无隐乎尔。>
<南国留棠阴，江城遗白叟，君思用赵人，犹忆江南否。>
<柳花驰道雪，樱子上林红，留得青春住，从教白发翁。>
<素面凝香雪，孤根尚惹苔，春风有馀力，一一为愁开。>
<往记严陵岸，乔林挂乱丝，还思溧阳路，小艇触轻澌。>
<秋径填黄叶，寒摧露草根，猿声一叫断，客泪数重痕。>
<萧洒桐庐郡，全家长道情，不闻歌舞事，绕舍石泉声。>
<君知妙高堂，何异妙峰境，向来妙高人，宛在妙峰顶。>
<漫漫西坞漾，青出秀菰蒲，源浅不通海，光寒稍映湖。>
<山水东南好，持竿我亦曾，只今江海上，何地着严陵。>
<驴多为令仆，蚁亦拜侯王，恰则封万户，俄然梦一场。>
<何人轰铁笛，喷薄两崖开，千载留馀响，犹疑笙鹤来。>
<碧树障红尘，山亭多白云，清谈欣有伴，送酒可无人。>
<林君巳仙去，紫轩名尚存，丹光时或现，药鼎夜常温。>
<清浅西南潭，白波跳霜雪，一片秋光寒，谁知是明月。>
<露下草根冷，戛然长悲鸣，谁知两股间，能作无穷声。>
<江上青枫树，秋来叶渐稀，如何渡江水，飘荡不能归。>
<冷石磨青瑶，客至相与饮，醉倒不用扶，真成一高枕。>
<叫道不如归，不知家何处，春归花乱飞，何事不归去。>
<日照离筵酒，风吹去客舟，不如东海水，相送到神州。>
<归渡昌江晓，桃花冬日浓，沧溟应不远，野水自朝宗。>
<寝殿祥云合，山陵王气高，风光饶帝里，春色满恩袍。>
<脚力未须扶，时时踏莎径，爱君如友生，伴我山行兴。>
<一鸡屋上鸣，一犬当门吠，竹里起炊烟，田家临水际。>
<开船收雨色，新水达春江，㶉𪄠元无侣，雎鸠自一双。>
<趁罢江门市，商船夺港归，溪山愁引望，城郭更须知。>
<旭日照珊瑚，秋风碧海枯，只愁龙化去，不敢斗齐奴。>
<夜浴月中兔，朝临池上书，定有古文字，化为科斗鱼。>
<美人不可见，烟雨一登楼，隔岸谁家竹，娟娟不解愁。>
<夹林开绮构，前对雨华台，倏忽烟岚起，庭中万象来。>
<鹊鸣人共怜，乌鸣人共嫉，祇因声妍媸，何心报凶吉。>
<盛德方迎木，柔风渐布和，省耕将效驾，击壤已闻歌。>
<春来始落叶，叶尽梨花开，有客凤城至，一花倾一杯。>
<敌疆未寻盟，天王日尝胆，边声入河岳，孤臣增百感。>
<枳棘载飞鸣，屯云过子城，花朝当席面，添得蝶蜂清。>
<高梧翳长空，骄阳安在哉，绿蕉携石色，复自墙头来。>
<矮屋不安门，花香长满席，小蛮斗新影，和月倚素壁。>
<不独烟霞窟，天然石作庵，坐禅遗迹在，岩溜自香甘。>
<升高临四野，秋色老梧桐，索莫竟何事，清川思不穷。>
<隐隐村围寺，亭亭竹绕门，还期长夏日，坐啸辟彊园。>
<香炉最高顶，中有高人住，日暮下山来，月明上山去。>
<翻然思何苦，昨夜秋风高，良友念将别，幅巾邀此遨。>
<行役渠怜我，生涯我羡渠，太平今有象，随寓即吾庐。>
<月卿派天河，星桥叹谁可，如彼行道人，病责涉在我。>
<孤舟三日住，不见有人家，昏昏竹篱处，却恐是梅花。>
<凤去梁王宅，苔荒习氏池，阿谁春雨里，见得翠蛾眉。>
<荣落虽无意，馨香亦有时，开从长至候，万物未曾知。>
<闭门十日雨，破屋砌生苔，此意何人会，抱琴来不来。>
<朝辞委羽山，夕渡湘江水，欲落更回翔，虞罗在深苇。>
<寂寥仍抱病，风雨尚征师，几许野花发，无穷客泪垂。>
<长薄消晨烟，返照啼幽鸟，飘然过片云，寒山青了了。>
<游丝何所似，应最似春心，一向风前乱，千条不可寻。>
<岁晏虬枝满，春归蚓蔓伸，行藏与时契，不独味宜人。>
<口弄碧玉管，凉飔飒飒轻，翱翔碧云里，招得董双成。>
<汉水自盈盈，男儿自远征，不知别后梦，底夜到宜城。>
<东平佳公子，好学到此郎，别去今几日，结交皆老苍。>
<日长莺语歇，中酒眠高阁，庭院寂无人，春风扫红萼。>
<遁迹陶渔久，论功纳麓多，已传精一语，更作敕天歌。>
<心常名宦外，终不耻狂游，误入桃源里，仙家争肯留。>
<目力耽书短，归心引路长，深林喧鸟雀，斜日下牛羊。>
<织就机中素，灯前拭泪看，若教郎得煖，又怕老姑寒。>
<寂寞重阳节，篱边菊未开，倚门空怅望，不见白衣来。>
<一阳生小雪，梅蕊已纷纷，梦里知开落，香多竟不闻。>
<美人尘外姿，胸次澹孤清，空堂语三日，隐隐金石声。>
<流目春林表，朝旭散清华，鸟声啼不尽，芳草碧无涯。>
<山深石色古，洞草无行迹，何处有人家，朝烟涧西白。>
<轻薄防歌扇，回旋恋舞衣，不愁无地葬，犹拟上天飞。>
<晓庭蒲叶翻，天涯归梦远，尚记泊舟时，隔水桑婉婉。>
<十罾九见空，无酒臂无力，朝来雨过溪，应有鱼满尺。>
<浮云归岫日，流水下山时，出处岂无意，世人难得知。>
<云暗双龙阙，花明绮陌春，悠悠洛阳梦，莫作未归人。>
<粉黛巧妆施，菱花还自照，底事不争妍，又恐西施笑。>
<泠泠冰玉姿，独立潇湘岸，恍似薛家娘，寒涛披素练。>
<江暖雪初作，江寒雪渐飞，一竿潭水上，雪深犹未归。>
<斯文悔少作，自谓老更工，不是舍人样，合住此山中。>
<临济一株树，覆荫天下人，佛法无多子，桃花不耐春。>
<廛市厌烦嚣，偶来幽寂处，水流半掩扉，坐久却忘去。>
<但见空林摘，谁知园户馋，诏书免包贡，野老可分甘。>
<石鼎发茶香，斋厨笋初熟，明朝山雨来，减却半林绿。>
<虚亭面疏篁，窈窕众景聚，更与坐中人，行寻望来处。>
<蜂影过窗急，雏声出树繁，经时不吐句，此日独窥园。>
<既从碧云上，复傍绮窗移，愿得长如此，教人学画眉。>
<月寒蟋蟀鸣，独向空庭步，金井双梧桐，花上有清露。>
<寒温机中素，荣歇洞庭叶，发兴鸥鸟行，风烟理舟楫。>
<高情临爽月，急响送秋风，独有危冠意，还将衰鬓同。>
<野水田田绿，江村曲曲斜，一筇寻不厌，坐占白鸥沙。>
<公乎仁且智，意托山与水，唱道本龙门，遗尘仍栗里。>
<浦口归帆落，沙头行客回，林间酒旗出，快著一篙来。>
<灵鹊集高枝，银汉去几许，羡汝有雌雄，还能渡牛女。>
<千金蓄稚鼎，万金买良药，未必悬鹑子，翻恋人间乐。>
<耗磨传兹日，纵横道未宜，但令不忌醉，翻是乐无为。>
<山中风日暖，蔼蔼似初春，乱石牛羊径，时逢扫叶人。>
<雨连三月久，春剩一分多，暮醉兼朝醉，长歌复短歌。>
<胥吏夜催租，嗷呶鸣不绝，安得长官清，开门卧明月。>
<还将他年重，作师此日难，伤心闵东道，白首戴南冠。>
<远道疲鞍马，舟行得暂闲，推篷看风景，祗见太行山。>
<飘飘杨白花，随风无定止，一片别郎心，可以照秋水。>
<抓头忘痒处，弄物不知名，一个无分晓，千金买不成。>
<夜卧吸和轩，风寒吹夜起，四顾天无人，皎皎者谁子。>
<妾似蜀葵花，叶多能自卫，嗟尔太阳光，曾不照根蒂。>
<黄卷平生志，青山见在缘，百年令已半，只合斗樽前。>
<但闻笙鹤音，迥与尘凡隔，横玉弄寒云，万里天一碧。>
<奇负有难平，招招邛海水，毫毛吐蜃云，罗者视为雉。>
<缆引歌声发，江平楼橹高，寒风晴欲曙，残月下空壕。>
<蔡水仅成波，不若江湖浚，诚无倾侧忧，缆弱终难进。>
<雾气因山见，波痕到岸消，诗人元自懒，物色故相撩。>
<正月梅花尽，一溪春雨香，燕方寻故垒，蜂已葺华房。>
<忿怼及韩驷，荒唐入郢鞭，乐生端可拜，宁死不谋燕。>
<岁近寒风薄，宫深爱日迟，欲知春到处，梅杏有新枝。>
<境中曾见画，雪里故依然，展尽衷惟赤，须输九万笺。>
<霏霏南山来，此意足怡悦，昏旦气候间，棂疏互明灭。>
<山深成独往，伐木声丁丁，莫作烂柯客，长年玩一枰。>
<连岩望不极，惟见鸟飞还，乡心落何处，日没禺同山。>
<郁郁薶高树，茫茫见碧岑，风声成万籁，云影落轻阴。>
<红颜虽命薄，犹是汉宫人，一上玉关道，天涯沦落身。>
<铁杵磨作针，白石化作金，还怜磨杵客，不胜化金心。>
<渐愧日晖晖，依人好鸟飞，归来湖上路，小雨却沾衣。>
<老死已无日，功名犹自期，清笳太行路，何日出王师。>
<夏热不可触，飞蝗遍原野，县官有程期，愁杀捕蝗者。>
<暮色晓还开，残红委地堆，道如西蜀锦，何似北山莱。>
<诗到齐梁后，名多李杜浮，谁能追正始，蟪小岂知秋。>
<马上两蛾眉，鼙婆弄不迟，多因乳茶好，颜色似燕支。>
<晓漏催银烛，新春趁贺朝，御香烟馥郁，宫佩影飘飖。>
<拂素写晴窗，亭亭玉一双，苍龙雷唤醒，风雨遍湘江。>
<博洽倾当世，江东孔子儒，荒墟访遗庙，老稚辄名呼。>
<门巷少人来，闲阶长绿苔，石榴三五树，树树手亲栽。>
<吾怪元道州，山水亦吾之，峿台临浯溪，漫浪良可思。>
<客愁馀半榻，乡梦绕千峰，但见竿头日，不闻城上钟。>
<买种已经年，贪看亦云久，未惜雨沾衣，应防刺伤手。>
<僧归绕曲涧，回首望林端，遥知爱啼鸟，也向树梢看。>
<竹色团苍翠，溪光凝碧流，徵君头半白，于此独夷犹。>
<九龙蟠燄动，四照逐花生，即此流高殿，堪持待月明。>
<种竹风满林，风清尘自远，芳樽聊独持，非敢慕嵇阮。>
<野屋藏春树，江堤倚暮花，买鱼留楚客，沽酒问吴娃。>
<晴少春光浅，寒多酒力微，一声山鹧过，数点海棠飞。>
<藤萝蔽日月，一室翠生寒，科头立松下，飞瀑来岩端。>
<邃宇中何有，台山五百尊，云何困人力，金像总尘昏。>
<新居鉴湖曲，烂熳藉花开，留得舟行路，频看载酒来。>
<萧洒桐庐郡，春山半是茶，新雷还好事，惊起雨前芽。>
<神僧曾西征，目览江山异，深林植杖藜，他日成州治。>
<日落清江远，光摇赤壁山，无人说吴魏，来往钓丹闲。>
<双瞳分日月，眉际一星悬，照见人间苦，三辰不在天。>
<山人寄声至，酒熟期共酌，呼童抱鸣琴，起赴林下约。>
<论学取诸友，举隅发之师，欲自得其传，要在谨厥思。>
<荒郊昨夜雪，羸马又须行，四顾无人迹，鸡鸣第一声。>
<园林过新节，风花乱高阁，遥闻击鼓声，蹴鞠军中乐。>
<窈窕卢家妇，当窗理针线，含情步花间，羞见双飞燕。>
<幽馆寻欲迷，赖尔同心引，任是当门生，欲锄还不认。>
<城中寄衣来，感激泪如湍，琼玖安足报，愿勿忘饥寒。>
<贫只为收书，贫复著书卖，以彼谀墓金，偿此买书债。>
<高蹈营丘壑，林峦骋目初，峨眉云变幻，海气直凌虚。>
<池上千条柳，依依解占春，自怜衰飒鬓，不与物争新。>
<炎郁甚炊蒸，夏虫难语冰，家无红拂妓，捉麈自驱蝇。>
<起坐并汀花，空江月自华，一帆深夜渡，分月过前沙。>
<僣伪蟠宫阙，忠贤血贼庭，相君无喜愠，面色只蓝青。>
<明都唐宅在，扬越舜巡馀，洞里千寻石，应藏太史书。>
<独坐淮南邑，经年不可禁，囊琴望秋浦，对曰又西沉。>
<旄头彗紫微，蚩尤塞寒空，愚智心尽死，漂荡随高风。>
<吾读稊稗篇，庄生如有悟，糟粕苟不存，吾道在何处。>
<莫诧溪头涩，烟峦处处新，春风吹不尽，时遇采茶人。>
<投分前日欢，怆别古人重，相望一千里，独许明月共。>
<西日尚未落，已闻车声来，美人捲帘待，羊至亦徘徊。>
<染丝上春机，锦成贵无价，不忍裁成衣，怕剪鸳鸯破。>
<一琴几上闲，数竹窗外碧，帘户阒无人，春风自吹入。>
<抄书防纵逸，界墨作遮阑，妙用谁能识，心端笔自端。>
<霜间开紫蒂，露下发金英，但令逢采摘，宁辞独晚荣。>
<田鹤望碧霄，无风亦自举，单飞后片云，早晚及前侣。>
<辅仁贵有益，谨毋友善柔，良心放则死，胡为乐佚游。>
<已失东山云，独有东山月，凉风何处来，吹作千峰雪。>
<自公来问易，不复待加年，更有垂帘会，遥知续草玄。>
<短短一尺馀，纤纤覆绿草，不知何世人，得见此松老。>
<寸云起东谷，行空散为霖，殷勤望拜者，宁识云无心。>
<三生意已传，一曲歌还歇，何物识同心，西山旧萝月。>
<唐德虽中否，犹能愧畔臣，尽驱污贼者，往拜诈喑人。>
<春山雨新沐，掩霭结浓绿，一叶金芙蓉，粲粲迎朝旭。>
<露顶依华树，薰风冷宿襟，他方异炎热，何似故山岑。>
<闻道苏湾里，苏公旧此游，湖天风物好，应胜在儋州。>
<临流弄溪水，不见溪中影，远望忽遥遥，烟际移孤艇。>
<九日重阳数，三秋万实成，时来谒轩后，罢去坐蓬瀛。>
<祀典当时盛，忠曾保赵孤，谁知宋祚绝，今与庙俱无。>
<半天闻梵唱，一径踏松阴，起石云千仞，悬空瀑万寻。>
<六国衣冠盛，中原气象存，腰间佩金印，莫忘杀王敦。>
<梦里君王近，宫中河汉高，秋风能再热，团扇不辞劳。>
<黑云半空来，飞雨门前度，但闻啼鸟声，不辨云中树。>
<戢翼石梁阴，秋风日夜深，使君莫行野，江水荡人心。>
<何代葬神仙，朱明深洞边，遗衣化蝴蝶，五色似霞鲜。>
<水上卖瓜女，摘瓜陂上田，长麻已不识，满把青铜钱。>
<朝出习家池，山公倒按罗，归时太守醉，笑杀襄阳儿。>
<生居忠正地，远慕凤凰城，已见三冬学，何言徒聚萤。>
<破衲不掩肘，破瓢不住寺，带月望冢归，和霜藉草睡。>
<留骖僧罢磬，肃客寺敲钟，迎送能俱废，愿将幽意容。>
<风日正晴明，荷花蔽洲渚，不见采莲人，只闻花下语。>
<老去家无定，名高席未前，如君尚穷约，谁与问苍天。>
<少贵别离轻，老贱别离重，后日君亦老，我发亦种种。>
<不向东山久，蔷薇几度花，白云还自散，明月落谁家。>
<衣冠仁义少，敢忽岭边人，亦恐修荣达，行歌自负薪。>
<有书但插架，有门亦常关，是非天下争，而我土石顽。>
<心事日已多，岁月日已逼，况此抱病躯，焉得好颜色。>
<镇浮须假重，刻石作狻猊，偶以形模好，儿童竞见知。>
<十亩幽栖地，乾坤一息闲，身从花鸟幻，道在羲唐间。>
<喷日舒红景，通蹊茂绿阴，终期王母摘，不羡武陵深。>
<饲驴留野店，买药入山城，兴尽飘然去，无人识姓名。>
<翠密围窗竹，青圆贴水荷，睡多嫌昼永，醒少得风和。>
<无谓楚可疑，赵孟自坦坦，无谓汉可信，留侯戈已返。>
<直气叫阊阖，同听喜起歌，心将薇省月，送子到岷峨。>
<雪消寿自延，善积庆由天，试看浮世上，谁得似渠贤。>
<山中无俗事，林下有闲人，我亦无媒者，归来愿卜邻。>
<芭蕉檠绿盖，珍竹散繁阴，风引微凉入，熙然物外心。>
<黄屋朔风卷，园林杀气平，宫殿青门隔，永怀丹凤城。>
<细搅群峰秀，闲吟一水清，当街跪亭长，新句幸留名。>
<寄书汉阳艑，郎停在何处，最恨鲤鱼风，吹郎过江去。>
<天亦费机巧，红葩剪似匀，丁宁弄刀女，故故莫争新。>
<潮落寒江浅，沙陂露水痕，渔人归晒网，挝鼓入遥村。>
<怒蝈喧幽耳，饥蚊搅熟眠，愿为修月户，住在广寒边。>
<童作夫人纺，藏钱百万多，不知三箧内，还记旧书么。>
<峰头云树微，竹里榔阴密，牛背走儿童，村庄谁第一。>
<节物岂不好，吾家何太贪，一尊聊尔寄，重意愧先人。>
<窗牖月色多，坐卧禅心静，青鬼来试人，夜深弄灯影。>
<水际孤云合，船头细浪生，青山飞白鹭，绿竹啭黄莺。>
<憎却堤边柳，青丝复尔长，自怜愁里鬓，不觉暗中霜。>
<新笋渐盈尺，新梢已铺瓦，燕雀忽相惊，深沈似隆夏。>
<林卧每倦出，时或一乘马，来访王相国，醉归月明下。>
<桐花落银床，竹色被兰渚，六合飞炎埃，高堂不知暑。>
<东西横塘里，积叠昆岭玉，潜鳞知几何，还待春风触。>
<黄金千琐甲，雕玉六帘钩，雨送鸳鸯梦，烟笼翡翠愁。>
<茅堂藏山隈，寻转更幽兴，一鸟浴寒塘，数花明小径。>
<雪萤贫士眼，珠翠贵人身，自从墙角弃，无复案头亲。>
<浴兰同故事，戏草楚遗风，不是天家意，勤劳念女红。>
<我笑华亭老，虚舟漾明月，撞著问津人，万劫系驴橛。>
<柳性至柔软，一年长丈馀，虽然易得荣，奈何易得枯。>
<抵死侍姑侧，宁知有妾身，若怀白刃顾，尚得谓之人。>
<春雨涌新沙，秋江水落涯，夜行不容易，江路有分叉。>
<东南万里江，绿净一杯酒，王孙江南去，更得消息否。>
<晋杰云亡久，嘉名未遽湮，严祠坐遗像，犹解福吴民。>
<风起即千里，风回翻问津，沉思宦游者，何啻使风人。>
<苍松寒翳翳，瑶草秋垂垂，平冈如偃月，偏与落星宜。>
<首如飞蓬乱，家卖漉篱供，老汉惊吾女，禅机捷乃翁。>
<春事动勾芒，闲行嗅嫩芳，人无前日兴，花有旧时香。>
<冬冬和歌管，蒉桴无复存，堪笑不知量，以布过雷门。>
<山中无别事，诗酒作生涯，鬓雪空催老，何由驻日车。>
<我怀孔多方，道远莫致之，酩然事高酌，以慰遐相思。>
<晓连星影出，晚带日光悬，本因遗采掇，翻自保天年。>
<水面青蒲短，船头白鹭闲，江南万里意，好在绿杨湾。>
<丝丝丝共白，历遍风霜寒，君王岂轻剪，欲疗将军安。>
<稚子牵衣裾，仓皇问何事，芍药春尚花，官今去还未。>
<波光磨不尽，镜面绝纤尘，照得红亭子，亭亭似美人。>
<不作栋梁用，偏寻山寺居，但闻声似鼓，谁识木为鱼。>
<重门敞春夕，灯烛霭馀辉，醉我百尊酒，留连夜未归。>
<玉匣閟昭陵，聚讼欲成薮，千载真兰亭，复落王郎手。>
<麀鹿同呦呦，山林风雨秋，姑苏台上月，子胥曾约游。>
<徙倚亭栏外，何人共此杯，春风知我意，吹送小舟回。>
<罪己桑林六，仁心祝网三，只应宽代虐，何事德怀惭。>
<春风长乐地，春仗大明天，春酒皆千日，春枝即万年。>
<古有难兄弟，今无好弟兄，何由风俗厚，凡百近人情。>
<去日黄河边，水深不可渡，故人不复回，今作行人路。>
<一匹好东绢，天寒家未温，尽教儿拆绣，闲管妇无裈。>
<黄金台上月，照尔忆亲情，归去供甘旨，春林笋正生。>
<山顶东西寺，江中旦暮潮，归心不可到，松路在青霄。>
<解带白云中，来寻仙子宫，始知山顶上，容易得天风。>
<白发时时脱，青山处处同，人行千里外，书到五湖东。>
<落日照行盖，凉风吹不休，未消临水兴，还倚对山楼。>
<想见朱衣吏，催排玉笋班，老臣绝朝谒，北望祝南山。>
<依迟动车马，惆怅出松萝，忍别青山去，其如绿水何。>
<小墅列楸枰，铮铮落子声，多君无敌手，曾点得先名。>
<江鳞行比目，沙鸳睡交颈，不知山兔寒，清夜顾蟾影。>
<莲子复莲子，苦心郎不尝，为郎剥莲子，莲子忆空房。>
<故园眇何处，归思方悠哉，淮南秋雨夜，高斋闻雁来。>
<竹架已藏扇，陶瓶时煮茶，疏疏十日雨，开尽黄葵花。>
<一重复一崦，翠色何盘盘，坐久不知夜，月高风露寒。>
<身觉省郎在，家须农事归，年深荒草径，老恐失柴扉。>
<公子三千客，人人愿报恩，应怜抱关者，贫病老夷门。>
<挂冠供白蜜，无药得黄金，至竟山中相，松风庭院深。>
<六国亿万人，谁是报雠者，壮哉博浪沙，一击震天下。>
<茫茫大河水，一叶向江南，不遇姜公子，何人借布帆。>
<白露下塘蒲，芙蓉秋露湿，不忍生离别，时抱蒹葭泣。>
<似厌栖寒菊，翩翩占晚阳，愁人如见此，应下泪千行。>
<朝耕上陇田，暮耕下陇田，年饥徵敛急，卖尔了官钱。>
<但是筋骨痛，皆因伤损为，于中砚子骨，末后不通医。>
<蛤蜊称海错，金胎裹银壳，若士海上游，食此翔廖廓。>
<丽句冥搜得，灰心大道尊，从人言澹薄，古僻是玄门。>
<空洲夕烟敛，望月秋江里，历历沙上人，月中孤渡水。>
<邻灯半灭明，犬吠人声静，空月带流霜，遥遥弄溪影。>
<三杯蓝尾酒，一楪胶牙饧，除却崔常侍，无人共我争。>
<我诵明逸诗，豹林不可到，斯山幸不远，何日攲纱帽。>
<云鹤上罗衣，犀鞶映寿眉，年高喜身健，恩重觉行迟。>
<青松作偃盖，相与谈禅理，折取松下枝，与师充麈尾。>
<垂垂千仞瀑，随风下山去，吹作半天雨，飘散不知处。>
<子长亦何病，夜夜此呻吟，世无白家媪，谁会子长心。>
<直以父名戏，其为君命同，朏能礼自处，似是胜超宗。>
<捣香复筛辣，兵厨泻芳酒，天宇澄清澜，山中寄声否。>
<桃花休笑我，烂醉武陵春，百年浑是醉，寄语独醒人。>
<晓风吹银床，萧萧古桐树，时有新汲人，瓶携落花去。>
<谁家玉面女，素足立水傍，眷言新岁近，作意浣衣裳。>
<三桥当路半，正好与郎期，湖水原无信，郎来那有时。>
<片云初出岫，南北自飞扬，旧日桥边路，犹闻舄履香。>
<夜堂酣若下，春豆荐王馀，酒兴珊珊后，乘龙过太虚。>
<云壑有仙儒，同居不同道，相与共寒暄，何劳问修夭。>
<青皇手一陶，苦要牢笼去，不敢受恩多，桃李休相妒。>
<万木互阴森，幽泉细迸泻，借问亭坐人，何如驭风者。>
<林下闲言语，何须更问为，自知无纪律，安得谓之诗。>
<数罟时罩罩，轻舠任飘飘，不投五十犗，安得载山鳌。>
<一犁烟雨昏，四野春云湿，村前布谷声，牛背寒鸦立。>
<正月梅花落，二月桃花红，荣枯元有数，不必怨东风。>
<偻环绩溪树，面面长苍翠，楼头聚爱人，时作连枝会。>
<蛮触无休日，菟裘有别天，抚松非已矣，采菊未悠然。>
<牛渚古矶头，谪仙曾醉游，白鸥残照里，点破一江秋。>
<披襟称快哉，天地雄风来，何以金茎表，吸取露一杯。>
<屏迹谯楼下，深追少壮时，卧听更漏鼓，双泪落如丝。>
<欲泣不成泪，缘愁若个长，那堪闻凤吹，只是在昭阳。>
<旅食沙林暮，年华北雁春，谁怜竹叶饷，同是采薇人。>
<长潴石罅冰，广浣溪中雪，清风生夜寒，泓澄浸秋月。>
<尾动惟须急，头低则不平，渠今合把爵，深浅任君情。>
<通帷花气重，入户燕衣轻，嘘寒还作煖，吹雨复兼晴。>
<冬日如春日，池塘水不冰，偶来书阁坐，喜见石潇青。>
<海食多诡心，豢食令人鲁，山中食荠人，幽吟肺肠苦。>
<有情是堤柳，春色暗亭亭，复恐离人折，西风吹不青。>
<秦声何处奏，花落玉尊前，无限佳人思，春风十二弦。>
<燕市人皆去，函关马不归，若逢山下鬼，环上系罗衣。>
<懒性拙尤甚，挂冠当早休，满怀清似水，凉月一天秋。>
<玉碗葡萄碧，冰盘荔子红，内官传敕过，王在水晶宫。>
<下榻万缘空，泠然欲御风，真人不可作，谁与论参同。>
<雨如覆盆来，平地没牛膝，回望无夷陵，天南星斗湿。>
<苔扫弥旬雨，花开数日晴，蝶轻矜鬼翅，莺巧学僮声。>
<芰荷浮荐碧，桃荔坠兼红，自足眼前句，何烦杖短筇。>
<妾本长干籍，来住夫差城，巷多恶年少，不敢弹鸣筝。>
<室空无侍者，唯置一匡床，万事俱衰落，但馀常寂光。>
<青楼含日光，绿池起风色，赠子同心花，殷勤此何极。>
<去矜师上蔡，做信学乖厓，德进业同进，民心谁不怀。>
<唐人春深题，用韵工车斜，逐逐语言去，谁欤真识花。>
<泉水秋浮艇，荒陂暮听蝉，登瀛从此路，出守已衰年。>
<报客频劳鹤，束书更住山，从今松桂里，散发弄潺湲。>
<二月春将半，农耕细雨中，花前轻薄子，醉倒笑春风。>
<天远正难穷，楼高不堪倚，醉梦入江南，杨花数千里。>
<此物不难知，一雄兼一雌，请将打破看，方明混沌时。>
<都门飞羽书，冰雪走胡骑，只见塞云愁，那知塞垣事。>
<孤吟必忆君，一忆一回老，泪滴王维句，劝君苦不早。>
<白骨因谁活，青牛与尔俱，未酬再生德，更索积年逋。>
<杏粥因怀旧，榆羹岂为春，凭将禁火事，说与乞墦人。>
<延陵文章客，选地建新庐，指点平泉树，时称先大夫。>
<雨过山色青，风来水花白，不是风雨来，何因见颜色。>
<昕朝避黄屋，露祷动苍穹，野老安知帝，豚蹄赛社公。>
<湖海凄凉地，风霜惨淡天，吾其去道近，无酒亦陶然。>
<百世高公绰，千金谢鲁连，胸中无雅度，胜事竟谁传。>
<英谋参上幕，爽气盖群雄，愤世仍忧国，都忘酒盏中。>
<云母秋堂别，金泥画障非，空山埋玉处，孤翠蔽玄扉。>
<至郭陪清语，留衣示别情，奈何凤翔骨，不得宪宗迎。>
<辞本春秋作，聱翁策固长，漫嗟褒贬迹，孰继老汾阳。>
<楚甸无层冰，霡霂土膏湿，更怜三角湖，澄彻莹寒碧。>
<独对一烛坐，看书犹未眠，不知疏雨过，星月满凉天。>
<是谁将壁疥，尽可著纱笼，今代无诗史，何时入国风。>
<沧溟八千里，今古畏波涛，此日征南将，安然渡万艘。>
<海鹤一为别，存亡三十秋，今来数行泪，独上驿南楼。>
<出郭江南望，暮天云北飞，断蓬寒更转，长路几人归。>
<爱此山中居，清阴满萝薜，饱饭无所为，石上坐秋色。>
<乱风吹不定，折此杨柳枝，风情□□柳，柳絮逐风飞。>
<巴江江水色，一带浓蓝碧，仙女瑟瑟衣，风梭晚来织。>
<常好古人言，玩索此轩中，谁言千载上，不与此心同。>
<胸中万卷书，一字用不著，归休始太息，竟是为农乐。>
<要路峻还少，闲门贫更多，东君本无意，点检欲如何。>
<凄凉梧叶变，芬馥桂花秋，日夕湖皋胜，哦诗忆旧游。>
<宇宙寥寥外，湖西有念庵，念念无留念，千秋一指南。>
<彭蠡雨霏霏，匡庐隐翠微，不知瀑布落，错认白龙飞。>
<尘虑困春华，蒙分谷雨芽，醍醐滋舌本，清气溢诗家。>
<先生何姓氏，亦复何许人，客固欲知我，圣世之酒民。>
<江上采红芳，归来与郎遇，一笑见心期，西园刺桐树。>
<风味既淡泊，颜色不妩媚，孤生崖谷间，有此凌云气。>
<青松郁如盖，下有兔爰爰，徘徊知何事，应待望舒圆。>
<野钓披榛竹，无人知往来，高空飞不下，鸥鸟已相猜。>
<蓬蒿张仲宅，罗雀翟公门，五斗自带砺，八口聊饔飧。>
<山风与溪竹，共作一林秋，行人休更往，前路有钩辀。>
<高峰有佳号，千尺倚寒松，若使炉烟在，犹应为上公。>
<范蠡倾吴国，奇计进西施，惜哉攻心策，不遇越王时。>
<路入三家市，墙围十亩园，云山如画出，人住小桃源。>
<平生功名心，不肯事酣宴，向来话淮南，山川眼中见。>
<子羽徒扛鼎，其如欠转圜，不能决王霸，聊去作神仙。>
<侬作月中兔，欢亦作蟾蜍，兔阴蟾蜍阳，长共广寒居。>
<明月照江浔，佳人夜夜心，江源何处尽，石路九疑深。>
<帘捲流萤入，窗虚碧月来，据床罢书卷，独上露华台。>
<玉立湘江阔，东风不自持，巫山何处是，春雨扫蛾眉。>
<日出罢新妆，珠帘映水光，采莲侬不去，湖里有鸳鸯。>
<为客弹长铗，□□□短衣，奈何年不肯，五过古来希。>
<泛泛白鸥鸟，悠悠长自随，忆君何处切，湖上月明时。>
<心胆当年大，龙门听万雷，细泉今日志，声到竹间来。>
<辛苦李上人，白发寻知己，为尔住龙湖，尔胡𣨼于此。>
<渺渺江陵道，相思远不知，近来文卷里，半是忆君诗。>
<今花得古名，旖旎香更好，适意欲忘言，尘编讵能考。>
<灵关九折险，蜀道二星遥，乘槎若有便，希泛广陵潮。>
<不谀墓中人，不参京兆尹，千年月食诗，足以见忠鲠。>
<妾住东湖下，郎居南浦边，闲临烟水望，认得采菱船。>
<彭泽归来日，缁尘点素丝，乌纱漉酒后，挂在菊花枝。>
<有弟知我好，致我长春华，华红映酒红，日夕饮流霞。>
<旧亭红粉阁，宿处白云关，春日双飞去，秋风独不还。>
<晚节欢重九，高山上五千，醉中知遇圣，梦里见寻仙。>
<君姿正而刚，名节非所欠，临歧赠一言，惟有学不厌。>
<可惜庭中树，移根逐汉臣，只为来时晚，花开不及春。>
<汀月生眉黛，溪梅试额妆，幽闺元不出，莫道嫁彭郎。>
<太山拔不动，流水激不回，万古青天在，此心安可摧。>
<足下中国人，今乃反天性，皇帝与抗衡，祸且及真定。>
<赠姬琵琶槽，乃是相思木，去去犯冰埃，苦寒马毛缩。>
<园花今烂漫，一一手亲栽，惟有新离恨，东风吹不开。>
<再生宋人犊，复失塞翁马，天道诚悠悠，是难测识者。>
<朝啼人尽睡，暮啼人厌闻，非关毛羽恶，不入凤凰群。>
<修竹比君子，好山如故人，先生归栗里，无复见清新。>
<见面知何益，闻名忆转深，拳挛荷叶子，未得展莲心。>
<耻为钻核种，肯向道旁生，中立不阿倚，惟存恋阙名。>
<坛峙麻姑石，溪忘夏禹碑，物神人所贵，世事远谁知。>
<九年事若何，辨此一心竟，学人入洞来，视此石上影。>
<曲曲弯弯地，明明白白中，当轩开阖处，一隔为谁通。>
<新月当沈钩，香芹抵垂饵，矶上坐移时，水清鱼自戏。>
<灼灼夭桃花，涟漪互相向，水底烂朱霞，林端日初上。>
<当官肯虞谤，遇事羞摸棱，闲来爱清夜，默坐对青灯。>
<世故中年别，馀生此会同，却将悲与病，来对朗陵翁。>
<沧浪东入海，神禹了天功，谁解闻鸡舞，来招击楫风。>
<归鸦度何所，夕照移西岑，荫入蔚蓝色，萧萧松桧阴。>
<落日秋山外，霜林暮霭中，相看无俗处，生事有谁同。>
<云门残六寺，吾师传一经，持向缁衣讲，何妨绛帐横。>
<自见南楼月，频频梦楚州，无端今夜雨，祇作小山秋。>
<茅屋何人住，秋林晚对山，也知乘兴出，多在白云间。>
<转首一场梦，惊心三月春，扬扬枝上蝶，不见惜花人。>
<孤山养孤鹤，宜与梅为邻，处士若轻出，梅花应笑人。>
<溪光摇玉璧，云影漏金盘，谁此伴高兴，画桥凭曲栏。>
<天秋鸿雁来，夜寒桂华落，空馆复相思，清飙振丛薄。>
<蔼蔼花絮乱，纷纷蜂蝶多，今年春复尔，不饮奈愁何。>
<城里秋犹热，山中寒已浓，紫檀时小炷，危坐听晨钟。>
<恨苦泪不落，耿然东北心，空囊与瘦马，羁绁意应深。>
<荧泽宏演肝，伊川辛有泪，未知家则堂，云何宣此义。>
<漏静知宵永，灯昏觉夜阑，隔窗响秋叶，梦不到关山。>
<岁月频收积，丹房药品多，三枝并九节，物物起沉疴。>
<消磨豪气尽，踪迹任浮沈，有地堪逃暑，无人可会心。>
<光景老尤惜，忍销枰弈间，娱宾欠丝竹，一局战清闲。>
<泥水何愁浊，芙蓉且种来，藕中如有节，花叶自然开。>
<大谷固绝品，鹅梨亦遗味，名园见似人，神皋花溅泪。>
<秋至皆零落，凌波独吐红，托根方得所，未肯即随风。>
<楚国馀文藻，当春过故邱，为君悲不巳，安敢向高秋。>
<清溪坐来澄，白鸟望中度，酒熟无人开，诗成有神助。>
<田园依峻岭，牵兴每须登，却得台郎力，扶持借赤藤。>
<明月光常满，使君樽屡开，何须待月上，日暮便登台。>
<牛湩持作酥，渴分犊子饭，客作不得尝，垂头打闷顿。>
<筑室最高顶，山高云逾闲，回看予住处，犹觉在人间。>
<秋病口中白，时时喘息粗，于中带黑色，肝肺恐应无。>
<暮雨寒溪急，秋烟远岫微，扁舟冲浪去，何日顺潮归。>
<宁为强项侯，不作折腰吏，羞对桃李颜，伤春泣红泪。>
<霁色变云林，寒光混烟水，遥山定何处，渺漭才可指。>
<泽国春归早，连门竞筑台，夜来风力峭，疏片半飘梅。>
<楚山全控蜀，汉水半吞吴，老眼知佳处，曾看八景图。>
<雨后乍晴时，春意满村落，香处是梅花，青烟动林薄。>
<身在此山中，闲情薄太空，行歌白云里，白云连崆峒。>
<柳拂斜开路，篱边数户村，可能还有意，不掩向江门。>
<高挂疏林外，频摇花信风，小槽珠溜滴，色胜杏花红。>
<花片风前落，江流雨后浑，少陵新得句，应似浣花村。>
<烟雨催寒食，江南又暮春，可怜三月草，看尽六朝人。>
<今古几池馆，人人栽牡丹，主翁兼种德，要与子孙看。>
<江空芦叶冷，风静衲衣轻，不得梁天子，无人知姓名。>
<疏筱寒林手，文家富袜材，片缣云气足，彷佛认蓬莱。>
<靡靡春风至，微微春露轻，可惜关山月，还成无用明。>
<袯襫未能舍，桔槔曾不持，汉阴机已息，谷口隐何疑。>
<古刹盘深坞，幽岩傍径开，三冬藏暖气，留客待春回。>
<遥闻林下语，知是经行所，日暮香风时，诸天散花雨。>
<山到铁桥西，青天一角低，送君高处望，天与帽檐齐。>
<城隅一分手，几日还相见，山中有桂花，莫待花如霰。>
<铁石其心肠，冰雪其襟胸，晨陪玉辇游，夕堕瘴海东。>
<急忆家园里，梅花满东亩，等闲看便过，不得诗一首。>
<三年巴蜀客，万里故人心，若比瞿塘水，思君应更深。>
<南北及东西，千山与万溪，路岐长不断，曲直几人迷。>
<为治固有术，公卧有人立，直须紧闭关，勿使庞公入。>
<野水生蝌蚪，沉浮自可怜，误疑浑墨汁，点点散尖圆。>
<下吏语尤硬，投荒身转轻，不然玉局老，肯唤作先生。>
<疥癣深秋旺，爪疮盛夏多，都缘风血聚，忙疗莫蹉跎。>
<云锦涨春坞，霞绡炫夕阳，东风多乐意，不特为红芳。>
<西山积翠气，空外摩青天，飞筇不到处，独鸟冲寒烟。>
<秋杀与春生，天德普万物，子会好生心，大回造化笔。>
<北雁行行直，东流澹澹春，当时六朝客，还道帝乡人。>
<美酒倾玉壶，尽日梅根坐，醉问把壶人，和靖何如我。>
<平江欲上潮，古木自萧萧，两岸饶葭苇，寒波浸寂寥。>
<至宝不自献，韬藏亦英华，馀香被草木，秀擢幽岩花。>
<楚岸卸轻帆，停舟曲江曲，日暮塞鸿归，春水平桥绿。>
<千秋传异彩，百尺护雕阑，欲识金龙瑞，丹霄试仰看。>
<大义炯如新，千年报国身，宁从东海死，不作帝秦人。>
<缺月出三更，时起坐清啸，光霁满人间，谁领吟风调。>
<念念等空寂，行藏鬼莫窥，是名真遁者，安用山林为。>
<皂衫如伏鹿，石底蹶而起，壮发小平头，霜䰄老椽史。>
<溪源何处发，流水下瑶天，未到庐山下，先观瀑布泉。>
<家业尽抛离，沿街卖笊篱，胸中无限意，不许老庞知。>
<清溪通笠泽，地以水为乡，竹青三日雨，僧白一头霜。>
<欲灭又还明，花落银缸里，搔头不敢挑，待卜明朝喜。>
<日日对此君，攀挹非细故，为问辕下驹，何如辙中鲋。>
<十二街如市，红尘咽不开，洒蹄骢马汗，没处看花来。>
<只除风雨夜，特地到吾轩，相望若千里，相看无一言。>
<被酒出金銮，宫袍尚未乾，屋梁今夜月，颜色梦回看。>
<闸水仍相阻，河堧又独行，兹山含万态，于我故多情。>
<昨夜雪初霁，寒梅破蕾新，满头虽白发，聊插一枝春。>
<何人一出手，钓得四十九，天寒鸿雁来，川净䴔䴖走。>
<虚堂跨云巅，白云在林杪，绝顶不可穷，了了非了了。>
<山前大飞雪，路有何处入，蒙茸亦花飞，冷溅征衣湿。>
<鸲鹆相依好，日喧沙草丛，晴川朝浴罢，刷羽爱微风。>
<溉釜熟轮囷，香清味仍美，一线解琼瑶，中有家人齿。>
<床前两小女，各在天一涯，所愧为人父，风物长年悲。>
<老禅卓锡处，石上泉犹清，红尘不相染，唯有苍苔生。>
<秋江与秋月，谁遣恰相和，借我蓑衣著，三人亦未多。>
<孤峰出天外，客到亦稽留，不觉月华晚，涧猿啼更愁。>
<夜露滴松梢，秋声退残暑，不知九霄梦，凌风高几许。>
<何来双鬓雪，五月镜中寒，便欲烦君镊，萧萧不可看。>
<多少风波客，劳歌棹往还，眼中青似黛，惟有九华山。>
<来时云冉冉，去值雨霏霏，莫怪罗衣湿，荆王梦罢归。>
<鸿雁何时来，肃肃楚天晓，悲鸣向江南，江北稻粱少。>
<凤皇鸣高冈，旷世一见之，翻身耀朝日，自顾羽毛奇。>
<平生十数策，决定要经纶，不惜魏公幕，知心是直臣。>
<一月三场战，曾无赏罚为，将军马上坐，将士雪中眠。>
<妾昔与夫别，夫曾共妾言，忍能幸夫死，不得顾姑存。>
<把手江头别，风波奈远人，清欢何日是，掷珓问江神。>
<山帔蒙霜顶，跏趺岩石中，夜寒虎疴痒，林静月升空。>
<超然出稠林，无二无分别，若问胜林堂，清风满庭樾。>
<今日一念差，不即伐以柯，明日又重生，习熟将如何。>
<绕樵为樵湖，樵在湖中央，谷口有子真，一曲无知音。>
<蹲踞压巅崖，琼瑶肖天产，晨风扫寒霾，光夺诗人眼。>
<野岸多柔桑，春风长新绿，叶叶是罗纨，不同凡草木。>
<茅堂汇溪流，一带清未已，萍底山更奇，苍烟飞不起。>
<忽忆还家时，俯仰空成昨，有酒当共持，黄华开且落。>
<初日照云林，寒泉落风磴，缅怀尘外踪，悠然动清兴。>
<涧冷菖蒲翠，山春踯躅红，草惊秋尽火，树厌夜深风。>
<只有观书乐，其如病眼何，但令吾意适，不必卷头多。>
<白骨已成尘，游魂散归寂，不似古战场，风雨声啾唧。>
<氤氲复氤氲，东君欲放春，梅花何太早，早报越城人。>
<白鹭下沮洳，无心亦在鱼，怜君最孤洁，生长水芙蕖。>
<巨鼻宜山褐，庞眉入苦吟，非君唱乐府，谁识怨秋深。>
<心若冰将释，貌如儿未孩，青城上官叟，时入梦中来。>
<水精行素鳞，琉璃走夜光，铭垂日日新，万古稽商汤。>
<前杵与后杵，筑城声不住，我愿筑更高，得见秦皇墓。>
<人到说旌麾，前朝过下邳，自惭行旅滞，非是恋吟诗。>
<愿以身代母，书焚上彻天，若非神许我，未必字依然。>
<阿姊扶床泣，诸甥绕膝啼，平安只两字，莫惜过江题。>
<日出雪消尽，泠泠一树花，焉知寒日落，香色未曾差。>
<虽匪囊中物，何坚不可钻，一朝操政柄，定使冠三端。>
<玉切菖蒲细，金包黍角香，年年庆佳节，燕衎侍君王。>
<有身终是尽，学死始长生，吾将炼真性，去去凌紫清。>
<本是一根出，相期同化龙，慎毋轻剪伐，云路定相从。>
<人间几桃李，漫漫化泥尘，不恨收功晚，新年第一春。>
<细雨过江头，孤篷夜未休，归心与烟浪，相逐下扬州。>
<绿涨平湖水，朱栏跨小桥，舞雩千载事，历历在今朝。>
<不识南塘路，借问路旁子，答言从此去，桃花红十里。>
<臛鸭久欲忘，食蛙近亦稍，人言淮浙殊，得饱不汝较。>
<白日起寒涛，长夏何森爽，中间安鹿床，趺坐绝尘想。>
<俯拜祠堂下，遥思弼汉功，吁嗟孝宣帝，忘德太匆匆。>
<埽却越台尘，坐弄王孙草，舞雩日日诗，风光元不老。>
<望望蕊珠宫，银河似有路，汪汪千顷波，孤帆不可渡。>
<新秋弦管清，时转遏云声，曲尽不知处，月高风满城。>
<晚行丛竹下，群雀忽惊飞，一笑为回首，拈花上翠微。>
<妙德清凉地，春风驻岁华，茵陈三献酒，玉色绚晨霞。>
<雅洁玉簪花，清芬莫与比，不得向阳栽，植根北窗底。>
<拂拂度林坰，霏霏上野亭，王孙归未得，空向雨中青。>
<一滴清冷泉，可以解消渴，若借行雨龙，普天沐濡沫。>
<北府春风暖，南园午簟凉，行藏随所寓，独恨天茫茫。>
<空中了无色，何物可名心，不用谈空舌，声闻亦行深。>
<压地欹枝重，淋漓乱叶低，深林春雨过，似听竹鸡啼。>
<掷果心频喜，攀条臂暗通，有怀清远峡，云断玉环空。>
<绿树晴阴合，衡茅清昼馀，独怜杜陵客，村坞类贫居。>
<彼美汉东国，川藏明月辉，宁知丧乱后，更有一珠归。>
<郢人运风斤，妙去心自得，君才出轮扁，斲削无留迹。>
<亦是珊瑚种，花开大似盘，石家如意好，击碎作山丹。>
<少小慕书生，书生良不易，欲以径寸心，博他千古事。>
<背郭千峰起，涵空一水泓，风帆人共远，潮屿岁重耕。>
<雨气连朝夕，湖云湿未收，今宵看月色，始觉过中秋。>
<柳条如翠线，万缕织春愁，遮断东风路，无缘入画楼。>
<霏霏桃李花，竞向春前开，如何此君子，四时清风来。>
<满酌当秋色，徵歌得丽华，芙蓉犹自醉，讵可不如花。>
<作者亦何患，思深义亦深，忘言更忘象，默会古人心。>
<非铸复非镕，泓澄忽此逢，鱼虾不用避，只是照蛟龙。>
<小姑在江中，大姑在湖里，我欲作彭郎，来往江湖水。>
<仙人读书处，樵子闻时声，犹胜烂柯者，只看棋一枰。>
<廿载交游旧，殊方会晤新，将心托明月，千里共佳人。>
<珠履三千两，金椎四十斤，阿谁知狗盗，却解脱田文。>
<湖静冰初合，人喧市晚收，夜深谁共语，寒月独登楼。>
<江湖万里船，天地双老脚，笑我不出门，一个天峰阁。>
<铁石皆生色，冰霜有岁华，春雷龙启蛰，星汉客乘槎。>
<点检从前事，感应如桴鼓，勿云方寸幽，天公于此睹。>
<月色不可埽，秋声何处闻，不应仙佩集，翠影乱纷纷。>
<客居偶佳节，对酒暂疏散，彼美无与期，中怀讵云满。>
<妻子各跻攀，潜身草树间，犹嫌人语近，更欲问深山。>
<当时妇弃夫，今日夫弃妇，若不逞丹青，空房应独守。>
<金屋风光别，仍逢令节新，争传九子粽，皇祚续千春。>
<月色射西壁，林乌栖不定，窗间人独眠，叶满青苔径。>
<汉业追千载，别筵重一游，相看成俯仰，寥落满襟秋。>
<冷落百花朝，无人上画桥，东风吹绿草，依旧似裙腰。>
<堂上织流黄，堂前看月光，羞见天孙度，低头入洞房。>
<缫得新丝白，将来织素缣，自惭非锦绮，尚被舞人嫌。>
<鱼戏莲叶西，莲生不染泥，阿婆不嫁女，夜夜守空闺。>
<人生几丸墨，老病厌操持，好与贤明宰，研磨共救时。>
<鱼腹累臣诀，蛾眉众女仇，灵均空发问，詹尹若为酬。>
<未忍歌鸲鹆，犹能拜杜鹃，暮年心寸许，何日睹青天。>
<管鲍当年志，风霜固自如，信衰缘嗜欲，岂在数行书。>
<画箔褰何碍，珍丛发已圆，愿公皆遍赏，莫为一隅偏。>
<片石倚中天，云深鸟道间，人多祝尧寿，登此拜南山。>
<昔日千年调，而今两秃翁，都将无限意，高坐钓船中。>
<明月招春魄，移痕上小窗，暗香浮枕簟，乘兴灭银釭。>
<西曛夕尚明，东旭朝先赤，为比众峰高，光景常多得。>
<风吹楚云去，一半在君山，帝子不可见，江空闻佩环。>
<山木有甘实，托根清禁中，岁芳摇落尽，独自向炎风。>
<雨过蛟龙起，风生翡翠寒，但存清白在，日日是平安。>
<神僧兹遁迹，妙理自幽探，虾子升云汉，天花落宝龛。>
<且喜梅花开，莫嗟梅花小，花小风味深，此意君已了。>
<野馔家禽小，村舂晚粒香，莫言无厚馈，吾意在分尝。>
<峭壁倚层霄，长松荫幽壑，荒径一樵归，平沙群雁落。>
<孤村带寒鸦，远山涵夕雾，渡头人未归，日落风吹树。>
<倚阑无俗事，解带自清吟，一雨朝来霁，千竿翠欲沉。>
<霜早难为夜，风高觉易冬，谁家少年子，弓马锦衣重。>
<江槛俯清浔，高秋水气深，楸枰互相对，机事亦何心。>
<雨来山出云，雨过云归海，悠然天地间，得此大自在。>
<枯槎浸清溪，飘飘野云度，徘徊复徘徊，撚髭未成句。>
<宿雨住还滴，朝云烂不收，阴晴犹未稳，人在断桥头。>
<天地何生我，青山绿水中，昂然不飞去，诗酒醉春风。>
<险绝昌溪水，如何亦问津，命分毫发地，利役古今人。>
<得句霜钟后，怡神雪盎前，莫将容易看，比作藁心禅。>
<方池开玉鉴，炯炯湛虚明，瘦影休烦照，心凉已共清。>
<莫莫望归客，依依江上船，潮落犹有信，去楫未知旋。>
<野觞浮郑酌，山酒漉陶巾，但令千日醉，何惜两三春。>
<露叶凝晓烟，霜枝老苔石，夜半独行时，清凉满巾舄。>
<苍苍晚树阴，弄舟晴未巳，日落江上山，浮云澹流水。>
<十月风霜动，篱边菊始黄，从来司历过，失不闰重阳。>
<山开明月峡，水写武陵溪，地胜人堪隐，源深客自迷。>
<蚤学屠龙技，三年望有成，朝来鉴海水，华发已先明。>
<野竹并兰花，红深石角斜，一双山喜鹊，飞起向谁家。>
<匣中有长剑，防身三十秋，长剑何所愿，愿斩佞臣头。>
<谷虚聊应物，云出本无心，猿鹤空相怨，旧庵松桧深。>
<一夜风雷起，溪流处处通，五湖天浩荡，烟水更冥濛。>
<柱础昼生水，云雷暮出山，天时已秋杪，气候尚春间。>
<种兰栽绮石，膏润绿苗肥，乞取东山土，和云𣃁紫微。>
<水面落花红，天涯芳草绿，王孙归不归，此恨何时足。>
<生日当秋尽，衰颜满镜中，芙蓉谁得似，朝白暮还红。>
<林影月中瘦，雁声天外寒，徘徊伤往事，愁思独凭栏。>
<宝台侵汉远，金地接霞高，何必游天外，忻此契卢敖。>
<沽酒新安驿，停舟洛社桥，家乡看渐远，愁杀是今宵。>
<美色绝殊众，暗香时著人，齐州终自别，不比岭头春。>
<洗濯形容露，剜挑口眼通，试教常点检，每夜定飞空。>
<云壑生清籁，松萝挂紫烟，沿流待月出，徐放贺家船。>
<先生人中豪，志不肯司马，一曲广陵散，绝世不可写。>
<玺书来万里，鼎足许三分，解道为忠易，谁知以孝闻。>
<罨画溪山似，扁舟出柳阴，水风浮淡爽，凉月照虚襟。>
<辛苦黄莺儿，声声为别离，尽将闺里意，啼与落花知。>
<我非东方儿，不是牛耕土，欲识我踪迹，一气万物母。>
<殿户还飙入，宫池御水凉，彩舟人竞渡，化国日偏长。>
<雨落千山南，月照千山北，山上把芙蓉，苍苍动秋色。>
<种松苦难长，松长还耐久，莫作目前思，但种门前柳。>
<儒术声名旧，戎衣日月长，酩然尊酒下，眼孔得辽阳。>
<九江归路远，万里客舟还，若过巴江水，湘东满碧烟。>
<楼阁云中出，丹青水面开，江南何事者，寂寞雨花台。>
<玉锸朝扶鬓，金梯晚下台，春衫将别泪，一夜两难裁。>
<绝顶风吹酒，中流浪骇舟，参军颠落帽，处士悔科头。>
<拳石浸清漪，灵苗亦自奇，虎须真可捋，相近莫相疑。>
<幽馥腾刍草，馀春散妙莲，若无皮下血，宝所待驴年。>
<环潭澄晓色，叠嶂照秋影，幽致欣所逢，纷虑自兹屏。>
<暮雨过方池，花落回风急，信手上帘钩，恐妨归燕入。>
<今日忽相见，俄然又相别，三衢山水清，好赏中秋月。>
<峻岭接仙台，仙人独往来，箫声吹自落，鹤翅拂云开。>
<澹澹一痕月，疏疏数个花，春风也公道，先到野人家。>
<柳絮随檐帽，香尘污马鞯，春光无赖甚，谁与醉芳年。>
<乱离多探报，荒僻少知闻，白发如荒草，秋来不可耘。>
<翠岭依然在，芳根久已陈，山灵如感旧，亦合厌荆榛。>
<黄金色未足，摘取且尝新，若待重阳日，何曾异众人。>
<莫以齐门铗，悲歌尽日弹，醉君桑落酒，不敌郡斋寒。>
<谢讲竺峰寺，归隐新此桥，院幽结林表，身老寄烟霄。>
<峻极分南北，见湖仍见江，游人倦登陟，飞鸟自双双。>
<水花垂绿蒂，袅袅绿云轻，自是压群卉，谁言梅是兄。>
<直干经时雨，繁英乍夜霜，灵均餐不尽，艳色满潇湘。>
<明明复夜夜，胡子即成翁，唯是真知性，不来生灭中。>
<长明宇宙间，万虑我何有，充饥首阳薇，适兴柴桑酒。>
<季世雠相复，先贤量有馀，潞还子方谪，坡答致中书。>
<寒屋茅檐古，疏烟野树春，遥遥济川者，应是此中人。>
<野岸溪几曲，松蹊穿翠阴，不知芳渚远，但爱绿荷深。>
<开花浊水中，抱性一何洁，朱槛月明时，清香为谁发。>
<顺俗唯团转，居中莫动摇，爱君心不恻，犹讶火长烧。>
<夜落无人见，朝看到处新，非君有分别，力不柰松筠。>
<淙淙涧里水，不啻鸭头绿，有时流落花，疑是桃源曲。>
<落日四山绕，空亭面面开，白云如有待，山人殊未来。>
<旧句入贞珉，新题亦已陈，光阴如许速，谁是百年人。>
<文字粗能饮，圣贤时复中，林间十二子，宾主自清风。>
<四大既还本，一灵方到家，白云归洞府，明月落栖霞。>
<洞里午生寒，客至坐冰雪，挥麈摇芳枝，纷纷飞玉屑。>
<紫陌多芳草，年年阅世人，空怀百年虑，谁是百年身。>
<高柳青全合，平芜绿更齐，渔舟依岸宿，不是武陵溪。>
<眼中皆道境，墙内是君家，乐处元无尽，吾生任有涯。>
<昔年度兹岭，回首念慈亲，如今望云处，惟有泪沾巾。>
<乱后追游简，难逢一笑欢，青春眼前过，白发镜中看。>
<根托山中地，香分月里秋，游人莫攀折，风散一岩幽。>
<挺出花柳前，不屈霜露下，谁知个里头，亦有君子者。>
<孤鸿向北征，夜半犹哀鸣，哀鸣何所为，欲我如鸿冥。>
<彭泽收积雨，庐山放嫩晴，多情是瀑布，只作雨中声。>
<哀蝉满风听，草树初茂密，空斋有奇事，屋角寒藤入。>
<引绠汲清泠，持作佛前供，一卷楞伽经，天风破尘梦。>
<眷此庐墓居，元非送行处，孝子哭其亲，乌啼天欲曙。>
<伯夷耻周粟，仲连岂帝秦，清风千载上，林下一闲身。>
<沧浪清可爱，白鸟鉴中飞，不信有京洛，风尘化客衣。>
<含情独不语，落日窗中时，妾意与君意，相思只自知。>
<峰峰在谷中，芙蓉不可见，下注大龙湫，何峰多白练。>
<去指龙沙路，徒悬象阙心，夜凉无远梦，不为偶闻砧。>
<铁钵溪头洗，冰花六月寒，山僧偶弹舌，引得老龙蟠。>
<湖田岁岁熙，颇似瀼西村，俯仰无机事，丈人方灌园。>
<江头风浪急，舟小力难胜，一桨归来晚，长林月已恒。>
<一声歌欸乃，万顷国烟波，鳌蟹中间醉，蓑衣拜浪婆。>
<星火朱光炽，缯丝采物华，欢谣宜圣日，王气协皇家。>
<明镜似妾心，时时照君面，妾心如有尘，照君君自见。>
<我昔胜君昔，君今胜我今，人生一世事，何用苦相侵。>
<山中雨初歇，溪水夜来长，幽禽知我闲，飞下复飞上。>
<天地鬓毛短，凫鸥心事闲，五湖风月好，都上钓鱼竿。>
<紧隘花班项，无毛黑漆光，纵有完颜勇，终须受祸殃。>
<开田种嘉禾，禾根须著土，君看丹青家，烂漫竟何补。>
<得路山方尽，如归馆暂投，春风供笑傲，一醉岂人谋。>
<古人已长往，今人怀未忘，悠悠祠屋里，不断旧炉香。>
<朱学本不烦，陆学亦非简，先生一笑中，皓月千峰晚。>
<午节由来重，今符火德昌，炎图常有赫，圣寿共无疆。>
<山色犹未敛，蔼然斜阳赤，时有渔父来，不妨一争席。>
<不佩千金剑，不乘五花马，出祖皆名流，结交多长者。>
<朝看山作云，暮看山作雨，幽人期不来，踟蹰望江树。>
<仙家青壁槛，未见灵花发，我欲提碧壶，来斯挹明月。>
<江夜月微明，梅花瘦影横，念君千里外，多少岁寒情。>
<荷衣不掩体，客路暗伤春，谁是怜贫者，金陵有主人。>
<待醉乌程酒，思斟平望羹，烟云金斗暗，苔藓石尊平。>
<使我自识我，何能遽如此，我为知己生，古为知己死。>
<树老苔衣厚，花稀春事迟，为缘生驿路，都是折残枝。>
<何处生秋兴，莎鸡满石林，雄心聊一决，莫复更悲吟。>
<牛背晚风清，渔舟夜月明，征人肠欲断，出塞不胜情。>
<自君客淮水，十载歇欢爱，如何牛女星，犹得年年会。>
<甘露香何古，枯桐调自高，花边闲处士，不解怨离骚。>
<灿烂金为屋，玲珑玉作帘，飞泉来百道，定有老龙潜。>
<本自江湖客，宦游常苦心，看君小平远，怀我旧登临。>
<持刀刲股肉，股痛儿不知，岂不戒毁伤，母病儿若痴。>
<昔日海棠下，双双进酒杯，今朝风雪里，一纸远书回。>
<屈指归来日，清贫守故常，缊袍体自暖，藜藿味偏长。>
<短绿抽心草，深红半面花，游鱼知底事，跳碎水中霞。>
<昔飞远塞外，映月落虚弦，今向仁人侧，随阳宿野田。>
<逢时独为贵，历代非无才，隗君亦何幸，遂起黄金台。>
<来如负弩先，去为乘骢避，江左一片石，留伴幽人醉。>
<绿谩芭蕉薄，红嫌月桂新，龙材不自惜，何物况孤臣。>
<学似斲轮扁，诗如饭颗山，室中馀一剑，无气斗牛间。>
<亲故寻回驾，妻孥未出关，凤皇池上月，送我过商山。>
<明月孤舟夜，清江七里砻，谁怜远游子，寂寞卧秋风。>
<东望西江水，高义在云台，到今用钺地，霜鸿有馀哀。>
<渡溪溪水急，水溅罗衣湿，日暮犹未归，盈盈水边立。>
<旧作酴醾白，新翻蛱蝶黄，不须多变态，固自有真香。>
<坎坎迎神鼓，儿童喜欲颠，放翁无社酒，闭户课残编。>
<短策时寻句，高怀自领春，山禽莫相避，我是住山人。>
<枯杨能生荑，卿乃不言好，不如朱槿花，姿容能爱老。>
<自君之出矣，妆奁日掩尘，君心如明镜，独照眼前人。>
<浮石白云麓，西开朱明户，丹梯曾未遥，缥缈升真路。>
<功盖三分国，名成八阵图，江流石不转，遗恨失吞吴。>
<醇醴浮金斝，柔蔬饤玉盘，尝新兼介寿，齐奉两宫欢。>
<自嗟名利客，扰扰在人间，何事长淮水，东流亦不闲。>
<竹笥并𦈌帔，何妨托妾身，若逢夫婿问，向道乃翁贫。>
<方池开晓色，圆月下秋阴，已乘千里兴，还抚一弦琴。>
<纯紫似羊肝，半含蕉叶白，真气作泉流，墨花长润泽。>
<浑疑蜡作花，貌野中抱幽，冷香不盈阶，意尽仍一流。>
<尘事纷如扫，僧窗对竹开，欲酬清静债，一岁五番来。>
<胡髯抱嵌岩，白云拥万里，若弄华阳珠，我欲割左耳。>
<大夫巡麦陇，处子习桑间，若非由一箭，谁能为解颜。>
<生居狐貊地，长在碛边城，未能学吐凤，徒事聚飞萤。>
<白云入户牖，幽趣颇相关，俗远人无累，心夷物自闲。>
<乾坤罢战尘，渔钓可藏身，何事刘文叔，犹来觅故人。>
<柿晚红含火，梨秋脆得霜，谁期陵树果，犹有旧臣尝。>
<猎猎水芭蕉，如将隐士招，清风来处远，袢暑坐中消。>
<不博右军字，且留房相池，新雏黄似酒，把酒看群嬉。>
<行路莫行远，看花莫看迟，花迟少颜色，路远长别离。>
<相逢大堤上，美人花不如，却笑陈孟公，夜行藩其车。>
<老僧岩下屋，绕屋皆松竹，朝闻春鸟啼，夜伴岩虎宿。>
<插云千万重，一望不可暂，前岭与后峰，翠色浓复淡。>
<黯黯雨云晦，骎骎车马繁，唯忧不及见，及见反无言。>
<扁舟依采石，怅望谪仙人，我独船头坐，江流月色春。>
<禅林幽更幽，寒灯常皎皎，隔溪人未醒，枕上钟声晓。>
<迢迢透长源，滔滔流昼夜，几曾瞑目听，应悟安行者。>
<古院枫篁里，寥寥隔市喧，仙禽发异响，惊起老僧禅。>
<穷途嗟我衰，中岁伤儿夭，兄弟止三人，尊前岂宜少。>
<腰镰欲何之，东园刈秋韭，世事不复论，悲歌和樵叟。>
<锦瑟待佳人，冰弦弹五十，但作相思声，不作穷途泣。>
<勿谓虚明质，能成积厌威，由轻终及重，至著本从微。>
<古来神异少，天下妄庸多，文帝能全意，曹瞒竟杀佗。>
<老干渍清霜，寒梢挂新月，徐徐暗香来，可是春机泄。>
<急流漱乱石，石色白齿齿，瞥见水色浑，篱头过山麂。>
<不见郎君到，但见塞鸿归，鸿归知妾意，故向楼前飞。>
<猗猗翠蔓长，蔼蔼繁香足，绮席堕残英，芳樽渍馀馥。>
<神京佳丽地，万户复千门，看花三月里，慎莫过倡园。>
<君行登陇上，妾梦在闺中，玉箸千行落，银床一半空。>
<欲识曹溪旨，云飞前面山，分明真实个，不用别追攀。>
<日昃不复午，落花难归树，人生能几何，莫厌相逢遇。>
<前山对北牖，山寺隐疏灯，乘夜吾能往，应逢出世僧。>
<野旷路萦纡，山转林断续，长歌者谁子，隔溪闻伐木。>
<春山无远近，雨过总青青，云作蛾眉黛，愁人是翠屏。>
<上结孤圆顶，飞轩出泰清，有时迷处所，梁栋晓云生。>
<连宵雨如泻，老耳聩不闻，晓涧已流衍，山川犹出云。>
<膏雨既沾足，畇畇满野春，艺禾供庙祭，遗柄利农人。>
<天风吹琼瑶，自冒首阳顶，欲和采薇歌，千山冻云冷。>
<纤吹浮云荐，非因散巧楼，灵俦不可觌，仙溪泛悠悠。>
<一曲玉连琐，十分金屈卮，故新相代谢，底用为秋悲。>
<黄莺不只啼，紫燕还双栖，栖在妾梁上，啼向妾窗西。>
<野笛雨中吹，楼高客梦危，春风在何许，披拂好花枝。>
<制芰亦不急，缊袍堪禦冬，从渠抱枝槁，摵摵鸣霜风。>
<冰雪淡相看，心期许岁寒，莫同桃李伴，容易及春残。>
<过圆旁死魄，过缺哉生明，尚赖玉斧手，再修然后成。>
<大岗发灵源，绿潭何迤逦，松涛翻翠寒，秀色亘千里。>
<湖水吞天去，湖风送浪还，银山何处是，青底是君山。>
<遵蒙本山下，渠激流且迅，无嫌万折劳，思回九里润。>
<胜概当冲要，回环拥翠峦，烟云藏不得，如在掌中看。>
<召伯甘棠国，东郊处士家，百年三世隐，泉石当生涯。>
<常爱西林寺，池中月出时，芭蕉一片叶，书取寄吾师。>
<洞閟烟霞古，岩回藤蔓丛，谁能将剑术，往问白猿公。>
<有天皆化水，无月不生潮，万里长堤外，波涛极沃焦。>
<洛城风日美，秋色满蘅皋，谁同茂林下，扫叶酌松醪。>
<少年不更事，新学多误人，桓冲成缪语，张禹岂纯臣。>
<南轩绝低小，亦无佳客过，相看两无言，径作对床卧。>
<风樯拗欲折，五月瞿塘过，何如此庵中，红日抱膝坐。>
<一茎两三花，低垂泫朝露，开帘弄幽色，时有香风度。>
<草深烟景重，林茂夕阳微，不雨花犹落，无风絮自飞。>
<秋山与湖水，远近如相送，后府宿扁舟，知师有归梦。>
<牵羔仍抱子，翁媪各鹑悬，破扇题周易，全家赖卦钱。>
<夜响起秋竹，浩浩楚云白，晓来看沙觜，新水添一尺。>
<枝分清浅流，纵横贯城市，还如恩在人，润泽无终既。>
<笑笑解衣处，酒后耳先热，笔端走精神，叶叶无差别。>
<待月立金阶，露冷罗衣薄，徙倚玉阑干，秋风吹帘幕。>
<日暮远天青，霜风入后庭，洞房寒未掩，砧杵夜泠泠。>
<山根插流水，溪影亦嵯峨，不是秋风早，谁教一叶过。>
<十载溪山梦，一川桃李花，春深犹是客，几日定还家。>
<几时越五湖，行行遂所适，之子方乐天，众累焉能迫。>
<极目生晚照，蓬莱匪仙境，钓得十二鳌，重来谢孤影。>
<古刹云长封，绝顶出云外，君欲看白云，更上九层刹。>
<遥岑舣舟见，野思过桥生，兴尽回兰棹，归鞍月正明。>
<忽作无期别，沈冥恨有馀，长安虽不远，无信可传书。>
<水通银汉远，山对赤城高，一曲琼台路，春来尽碧桃。>
<相送御沟水，天津南渡头，不堪临泛处，频上望京楼。>
<洗尽夭夭色，泠然众卉中，却将千叶雪，全胜几枝红。>
<岁旱须神物，皆疑石有名，卧龙今不起，长负泽边情。>
<秋霁爱登临，历历亭皋路，不学米于菟，模糊雨中树。>
<婆娑古松下，忆昔仙人家，风从岱宗来，吹落秦时花。>
<木叶已辞柯，秋风日更多，楚人肠易断，莫□□□歌。>
<春草接姑苏，春烟望渐无，愁心与春水，流满莫愁湖。>
<如何方喟叹，乃尔复忻然，念汝祖无忝，知予道可传。>
<此心仅方寸，去天唯咫尺，欲付子孙耕，先自竭吾力。>
<晚雨轩窗润，秋风池沼香，爱花不忍折，恰似惜甘棠。>
<荡桨横塘里，寻芳薄暮时，荷花明结子，藕孔暗成丝。>
<天香无尽藏，参透古来希，便使露些子，犹为杜德机。>
<光分骢马色，彩散侍卧衣，飞盖还高会，西园客未归。>
<小春风日佳，意适浑无我，儿女笑相随，缘山摘霜果。>
<烟雨百馀年，茅茨数间屋，中有在家僧，萧然如此竹。>
<箫鼓下江门，江潮弄午喧，怕题南浦字，楚客易消魂。>
<暝翳寒城雨，明催古路人，胸中纷扰梦，断我几黄昏。>
<有鸟声悲切，初闻涕可挥，似谙行路险，故唤不如归。>
<万岁名虚得，兴亡已屡移，楼头秋夜月，当只似当时。>
<舍俗还将母，禅关晦迹深，共呼担板汉，谁识织蒲心。>
<春来冰未泮，冬至雪初晴，为报方袍客，丰年瑞已成。>
<暑翳云中敛，寒光镜面开，冰霜涵六月，疑渡水晶来。>
<不待精神契，惟凭颊舌求，莫年荐燕客，差胜似穰侯。>
<老大年光迫，纤花又一春，鹊占风外岁，鸡唱雨中晨。>
<袅霞披迥殿，香雾拥轻帘，晓花歌静院，芳树捧晴檐。>
<高台歌舞意，无复望君怜，寂寂西陵下，深松枕墓田。>
<山晕太古色，日高苍龙飞，吾生好观物，心赏与时违。>
<主意固慇勤，须辞酒味醇，愿为投辖客，不作吐茵人。>
<寺西一巨石，下瞰三峡水，何人下丝纶，钓得百斤鲤。>
<朔风西北来，惊沙对面起，人马暗相失，咫尺已千里。>
<片片红梅落，纤纤绿草生，无端夜来雨，又碍出门行。>
<庭中双松树，柯叶何青青，岁晚岩居子，相期来𣃁苓。>
<峡石记弹琴，泠泠流水音，不知行路者，谁有听琴心。>
<郁郁都梁香，娱君寒夜情，欢无朱火然，那得紫烟生。>
<莫叹家庭远，卿侯即父师，尚于吾缱绻，定不汝瑕疵。>
<砂步漫皆合，松门若抱桴，悠悠摇艇子，真似剡溪图。>
<绣幄千金种，朱门百宝阑，一枝烟月影，偏耐道人看。>
<天公亦戏人，奇幻惊倏忽，朝来檐霤间，一一缀明月。>
<江云隐檐楹，海月净窗几，安得德云来，与渠同徙倚。>
<向月援鸣琴，悠然憩山趾，古调今不谐，含情付流水。>
<试吏才未申，食贫同古人，何以赠行色，一酌湖上春。>
<一怅辽东鹤，千年竟不归，梦魂回永夜，相见是邪非。>
<横肩一楖栗，满担烟霞心，逍遥独何去，山水有知音。>
<已讶衾枕冷，复见窗户明，夜深知雪重，时闻折竹声。>
<西施无限愁，后人何必效，只好笑呵呵，不损红妆貌。>
<溽暑避华构，清风迎早朝，枫槐高自舞，冰雪晚初消。>
<泻以青玉碗，泠泠色凝碧，忆得在山时，一泓抱白石。>
<灵湫不受污，深浅何足计，小憩松竹鸣，萧萧山雨至。>
<辩口利舌问，高低总不亏，还如应病药，诊候在临时。>
<心兮本自虚，挺然脱尘迹，大节欺岁寒，中涵一太极。>
<霜栗大如拳，皱开穰献熟，借问嘉卉山，何如白鸦谷。>
<日落潮生浦，天空月上沙，归舟与飞鸟，相趁入芦花。>
<鱼服俄离网，龙泉忽缺铓，却将江左业，分付紫髯郎。>
<骨肉归故里，童仆皆我弃，汝我如形影，今朝惟我矣。>
<柏颊糁红盐，将心向日县，莫教辜负尔，急画海乌添。>
<逐队长归去，玉环遗此山，千秋传异事，吾意有无间。>
<正月十四夜，如何月便团，似知吾辈出，预借上元看。>
<牧竖持蓑笠，逢人气傲然，卧牛吹短笛，耕却傍溪田。>
<人言大孤丑，不及小孤妍，若向鄱阳去，南风也系船。>
<来往伯通桥，生长泰伯里，贫贱人弃焉，富贵骄人耳。>
<并马出春城，摇鞭一相语，杨柳遍西湖，应从何处去。>
<秋高夜气清，露下凉风发，三老应未眠，吹箫弄明月。>
<秋花远移植，疏秀出精神，袅袅开临水，逢君镜裹身。>
<沙汀栖处稳，夜漏有奴看，月暗芦花白，一身秋梦寒。>
<玉臂展清辉，轻纹熨柔翠，不道香汗流，道是湘君泪。>
<出山复入山，路随溪水转，东风不惜花，一暮都开遍。>
<逮此闲暇日，赖有先世书，与子共䌷绎，舍去情何如。>
<深山夔子国，古柏静晖楼，柯叶今如许，相看几故侯。>
<岭外春光早，阶前气色多，庭花知我意，呼类引阳和。>
<昨日无所期，今宵获安定，但教灵府虚，随处江山胜。>
<金枝归何处，玉叶在谁家，老根曾愿死，誓不放春花。>
<欲剪宜春字，春寒入剪刀，辽阳在何处，莫望寄征袍。>
<终南阴岭秀，积雪浮云端，林表明霁色，城中增暮寒。>
<此时亚夫心，分与玉俱碎，却恨入关初，不为完璧计。>
<池东如月弦，池西如月弓，池北千丈屏，倒影碧波中。>
<阿守似其父，丰姿仍秀疏，别翁犹数月，书驿且渠渠。>
<为忆同袍友，如今不在门，只因为客久，识得异乡言。>
<缉茅春墅中，日夕乱峰绕，昨夜杏开花，春风吹碧草。>
<谁将彭蠡水，吸上乱峰间，化作泉千道，奔飞响一山。>
<试问故园菊，今年竟若何，想经秋雨后，零落旧枝柯。>
<石磴下欲尽，松林新径开，黑云何处雨，时过帽山来。>
<多病苦虚羸，晴明强展眉，读书心绪少，闲卧日长时。>
<高楼明月夜，咫尺望三山，不奈凉秋色，乘风欲往还。>
<问讯山中竹，新来长几丛，一枝初入手，如对满林风。>
<女郎山头石，新妇矶边水，欲吐阳台云，徘徊傍谁起。>
<雨滴空阶晓，无心换夕香，井梧花落尽，一半在银床。>
<征夫慕前侣，杳蔼出幽林，欲渡溪桥去，山中暮雪深。>
<怀人荆川上，把笔写川流，何日重携手，临川照白头。>
<折竹声相闻，想见雪深尺，愁杀小臣心，桥山葬明日。>
<郁郁西陵路，迢迢在何许，不及寒潭石，朝夕共君语。>
<布谷催春种，南村又北村，可怜逃窜尽，能得几家存。>
<慇勤翰林主，挥埽惊风雨，滴滴是玄珠，点破先生楮。>
<中人持被覆，尚得帝恩深，子职竟何是，终求慰母心。>
<江南二三月，花柳映山青，送君江北去，草绿到长亭。>
<吾闻用世心，中外无异等，何由一送公，细话东西省。>
<夜饮宁辞醉，春醒莫厌投，有人重载酒，后会不须谋。>
<城北一西涯，城南一西涯，身外无穷地，相安即是家。>
<一片汉时月，长江万里开，只应天上去，钓得客星来。>
<开花多异样，山鸟不知名，万里清河客，来游故郡城。>
<娥以孝而死，江因娥得名，至今潮上落，犹带哭爷声。>
<坐对北窗凉，晴空日正长，柳深莺语滑，花落燕坭香。>
<见说千寻锁，横江断舳舻，升平当此日，外户总通衢。>
<北走惊险难，十步一回首，碧海吹衣裳，挂席上南斗。>
<薄雾寒容惨，残年归思多，南京亲舍远，冲雪过青河。>
<当年下沔鄂，回首几秋风，景物浑如昨，千帆落照中。>
<山僧扣我门，秀发金山骨，相见了无言，空庭踏秋月。>
<西风送别意，念汝路途长，春到还相顾，贫交不忍忘。>
<江干日色黄，北风怒不已，君看上水船，一日三百里。>
<绣霞横虎脊，珠汗抺龙章，落日青葱岭，霜高草色黄。>
<觅事撮巅拗，勾当须教了，傥若有阙疑，禁君直到老。>
<怪底黄石公，乃是赤松子，蒲柳不自强，一见颡应泚。>
<逗土细行鞭，苔茵暖透穿，生生无限意，都属蓟丘仙。>
<箫鼓中川急，轮蹄夹岸频，静观来往客，多是为名人。>
<白帝朝惊浪，浔阳暮映云，等闲生险易，世路秖如君。>
<信步游梁魏，乘时别少林，长安车马客，无限利名心。>
<老夫岂不眠，只是眠未得，若到睡思来，华胥是谁国。>
<宁越门前路，归鞍驻石梁，西山气色好，晚日正相当。>
<临流相送处，暝色起烟村，野艇随潮去，更深想到门。>
<境静约心兵，无由起妄情，拟将笙笛耳，同听夜泉声。>
<黄绢光于楮，辰砂莹若珠，共寻马道士，丹笔妙灵符。>
<爱河易漂溺，三山波浪翻，觅心了无得，吾今闭吾关。>
<习静天常见，居深路近通，阴阶垂叶露，空院长春风。>
<前村深雪里，天意不教迟，玉色复何异，东风万古吹。>
<数举营巢债，才成作佛庐，随堂展单钵，均是道人居。>
<识君三十前，貌比今时好，独有千古心，不共流年老。>
<出羖瘗五皮，获麟髡一角，煮箦太憨生，非关渠善谑。>
<卖卜本逃名，下帘无市声，如何穹壤内，知世有君平。>
<为少柴桑客，都令慧远骄，那知今夜月，已过虎溪桥。>
<草径迷深绿，莲池浴腻红，早蝉鸣树曲，鲜鲤跃潭东。>
<门外水帘垂，天风不肯吹，吹开见石上，仙老不知谁。>
<东轩高卧处，竹影乱虚檐，借问轩中事，新功细学谦。>
<倦采蘼芜叶，贪怜照胆明，两边俱拭泪，一处有啼声。>
<树老何年寺，山深此夜钟，一僧眉拄地，教我学南宗。>
<祗因裴少保，功业败垂成，往往桥边客，今犹恨未平。>
<补陀风月在，处处得真居，一六同妙湛，三千皆宴如。>
<地僻稀来往，空山日正长，晚凉新睡觉，古木自斜阳。>
<一昨悬车后，蹉跎又五年，常书乞米帖，犹费买花钱。>
<雁逐暮云断，蝉惊秋梦寒，萧条关塞曲，不复和愁弹。>
<流水黠曲响，乱山重叠横，行行天欲曙，立马看云生。>
<诗骨秋来瘦，山花日暮香，殷勤一樽酒，相与慰荒凉。>
<两树分红白，同然见复心，开花还结子，吾道古犹今。>
<有漏教无漏，如何水泄通，既能圆密了，内外一真空。>
<栗里初栽菊，东陵已种瓜，白云知不厌，相就野人家。>
<君去何须恨，还如未到时，相看无一语，那得送行诗。>
<石上收纶坐，垂杨拂鬓丝，闲情与幽思，不复许人知。>
<边声尽入海，舟子殊未知，携板坐船头，对月歌竹枝。>
<千里隔烟波，孤舟宿何处，遥思耿不眠，淮南夜风雨。>
<古寺残僧少，孤村碧树围，明朝山下路，愁绝望烟归。>
<五十有三个，问法向谁边，村老小颠尔，竹溪翁大颠。>
<一语合领悟，师承岂在身，戏言庐墓客，未是报恩人。>
<西阳下洞庭，网集清潭上，一丈黄金鳞，可见不可网。>
<不肯一钱分，贤哉父诲言，奈何伯喈女，有愧卓王孙。>
<走马离违日，黄花正晚秋，君心宜自适，莫为妾多忧。>
<谁将点漆金，铸作孤竹笛，林外吹一声，震落千峰石。>
<佳城今已开，虽开不葬埋，漆灯犹未灭，留待沈彬来。>
<渺渺平湖水，烟波接太空，柳汀垂钓者，坐袅一丝风。>
<眼里双瞳在，腹中一字无，乘闲聊缉网，欲去拔珊瑚。>
<昔闻南溪名，今识南溪路，去城不十里，今我来何暮。>
<攀折随人手，红颜黯自伤，憔悴春来意，无因见楚王。>
<乌府振弘规，凤阁司宛画，退食休别墅，逍遥古乐国。>
<洒扫学者事，陈蕃胡不然，要令天下净，端自室中先。>
<安知先长老，不是昔勤公，尔有五七字，今无六一翁。>
<池上暑风收，竹间秋气早，回塘莫苦留，已变王孙草。>
<当年初种时，四老戏其中，何如与我辈，坐对霜天红。>
<为爱岚光好，不辞衣履湿，岩头瀑布泉，百道飞流急。>
<烦促耽凉夜，穹虚望碧霄，云行迎月入，波动带星摇。>
<三千两钟乳，八百斛胡椒，不悟口中袜，犹贪掌上腰。>
<去雁失归群，孤声不可闻，一楼花外月，千里陇头云。>
<青青洛城雨，北邙歌吹发，邺宫旧舞人，春风生白发。>
<桥边风月佳，俯仰有馀思，无忘履冰心，方识吟风意。>
<乘暇访闲居，临行欲所须，急沽龙口酒，忙打佛前鱼。>
<万玉栽非易，千金买更难，题诗问东老，须向岁寒看。>
<解裘换斗酒，江上同兹夕，试问李青莲，何如落星石。>
<中天搆层台，登临何快哉，披襟一长啸，万里雄风来。>
<文鸡照水影，五彩何缤纷，凤凰灵且瑞，在德不在文。>
<道眼大小同，乾坤一螺寄，东山月出时，我在观溟处。>
<水远沉来信，山长叠去愁，夜深关月白，休凭驿边楼。>
<洛城春雨馀，夹道垂杨绿，歌管绮楼人，朝朝欢未足。>
<不识王侯贵，无论世故多，陶然对松壑，笑月摆藤萝。>
<叶叶舞清风，梢梢漙白雨，此怀谁共赏，山中有巢许。>
<圣诏颁宽大，天恩遍迩遐，雷风孚号令，草木动萌芽。>
<勿谓清溪清，长如镜初洗，须防苟容物，污尔清到底。>
<笑歌山鸟外，飘思海云孤，袖出金鹅蕊，烧药许松奴。>
<顷刻虚通实，须更有入无，洁庵工成也，获得夜明珠。>
<古文不可卖，未觉卖药非，侵晨荷锄往，暮得芝朮归。>
<春去雨霏霏，青梅未接时，青青几万斛，可惜不充饥。>
<雨濯吴妆腻，风催蜀锦裁，自嫌生较晚，不得聘寒梅。>
<已是登临晚，长须爱惜春，终当捐世事，来作卧云人。>
<尘机暂已忘，尘事日应远，试看径中苔，朝来深与浅。>
<我著紫绮裘，俯视蓬莱洲，手把八空气，纵身云中游。>
<樵夫荷雪檐，太守怀金章，世事多反覆，贵贱安可常。>
<莺花愁不废，药石病难除，二仲劳相过，春风满敝庐。>
<山寺寂无僧，空门白云冷，惟有寒松枝，悠然照潭影。>
<一遂初衣心，逍遥无辙迹，时对南山云，悠然此俱寂。>
<嘉树荫吾庐，凉风吹𫄨绤，久甘守太玄，莫与辩坚白。>
<缤纷迎酒伎，宛转卖花声，偶似承平世，携书试凤城。>
<月上绿珠井，花落珊瑚枝，殷勤故弦索，入宫啼宋祎。>
<平常行一步，却不堕平常，尽道脚长短，谁知脚短长。>
<花短秋意长，神清颜色少，笔端有西风，国香来未了。>
<博览劳丸胆，精思恐呕心，可怜亲养薄，难报母恩深。>
<高树花开尽，低枝蕊尚疏，近人情热处，留取暗香馀。>
<太阴水之精，浴水光愈洁，常怪市中人，不识沙头月。>
<十五伴郎宿，郎心似明月，只恐二八来，分明有圆缺。>
<锦帏五十里，胡椒八百斛，那能知如许，且尽杯中物。>
<皎皎月在树，泠泠风满衣，欲问三江口，长歌遂不归。>
<迥与群芳异，含芳向暮春，不如松柏木，常保岁寒新。>
<永日虽祥郁，风生殿阁凉，圣心非独乐，均施遍多方。>
<抱疴蓬庐下，白日背我驰，我生已如此，天命复奚疑。>
<芈姓且为虏，累臣安所逃，不能抱祭器，聊复著离骚。>
<近种墙东竹，时常借客看，长安无钓侣，不虑伐渔竿。>
<萧萧芦荻边，载酒趁斜阳，醉来疑作梦，捩柁过潇湘。>
<春来又春去，无计为留连，鸣鸟亦头白，谁能长少年。>
<日出青苹湿，江浑路不分，昨宵驱雨至，知是海南云。>
<钓石起千仞，沧波一掌平，伊人垂钓处，月白更江清。>
<八韵与五字，俱为时所先，幽魂应自慰，李白墓相连。>
<环堵未可轻，足稽天下事，何必晋诸贤，自是周二子。>
<铁石心肠壮，冰霜节操坚，纤尘应不染，洁白自娟娟。>
<川峡天下险，几人持节过，好来平处弭，莫起险中波。>
<旧怪神仙事，燕齐得浪传，丹青此堂上，想像为依然。>
<花香不出林，谁识蕙兰心，幸得微风起，吹来满素襟。>
<步入西园里，秋风草木长，牛羊识牢槛，废殿榜凝香。>
<楚舞虽自佳，楚腰太无力，君王幸一顾，贱妾忘朝食。>
<奇哉山水郡，风月以为乡，何人据其会，胸襟有馀凉。>
<竹叶杯中醁，金钗坐上春，浅斟低唱境，犹道是粗人。>
<腰不为米折，头独采菊低，晚节名元亮，思与隆中齐。>
<种梧待凤雏，此计乃可笑，不如看月堕，与子舒清啸。>
<何处新春好，深山处士家，风光先著柳，日色款催花。>
<锦绣胸中富，珠玑笔下生，如何鹿门去，不向玉堂盛。>
<海燕故双栖，池花自连理，解却红罗襦，知君怜下体。>
<烟柳绿毵毵，桃红着雨酣，春风迟步屐，幽意满江南。>
<天地花无数，寒花色乃佳，古诗拈未出，除是长官来。>
<已谓秋无望，今成大有年，山中三尺雨，骑犊上平田。>
<湘中闻欸乃，泣舜有馀声，斑竹萧萧暮，风吹无限情。>
<公富天人学，已收廊庙用，宿有云水债，聊寄泉石供。>
<山中华盖洞，石气冷萧萧，不见眠云客，惟逢避雨樵。>
<鸥鸟来何事，渔舟到亦迷，落花流更远，疑是武陵溪。>
<往日江梅发，巾车数数来，自今花索笑，不复共衔杯。>
<邮亭寄人世，人世寄邮亭，何如自筹度，鸿路有冥冥。>
<鸦啼古城上，月落古城闉，城外车马道，清风飘素尘。>
<舞片辞蜂嘴，馀香到马蹄，燕回休太息，好去探春泥。>
<闲来晚翠亭，四壁皆清玩，传声王丈人，更致蕲州簟。>
<发白晓梳头，女惊妻泪流，不知丝色后，堪得几回秋。>
<夏绿分照水，秋香仍满地，吴宫谁教战，一一尽妖媚。>
<萧飒天南鬓，羁留冀北身，凭将向阳意，一为问花神。>
<春风入绣帏，花气入罗衣，刺得鸳鸯枕，待郎几日归。>
<日芒界金色，虹梁饮凤阿，直把天孙袂，乌鹊讵填河。>
<开从绿条上，散逐香风远，故取花落时，悠扬占春晚。>
<樱桃真小子，龙眼是凡姿，橄榄为下辈，枇杷作客儿。>
<天畔聚群仙，岩前秀芝草，中有对弈人，欲往从无道。>
<千里不同地，万里本同天，天岂在远求，在君柱杖前。>
<我为饥寒困，坐遣恩义疏，君固不忘我，我愧当何如。>
<看花闲便出，邀月醉还斟，试问羲皇人，千载谁问心。>
<叶叶风鸣幕，梢梢雨打窗，烟销寒宝鸭，膏浅侧银缸。>
<寂寂门常掩，素衣无缁尘，谁吹邹子律，寒谷欲回春。>
<君家云母障，时向野庭开，自有山泉入，非因采画来。>
<短梦曾留枕，馀情更献珰，宓妃空绝代，不得偶陈王。>
<池东立石壁，巉削不可扪，颇疑天所造，鬼斧尚留痕。>
<飞盖共徘徊，西园高宴开，秋云惜明月，留待庾公来。>
<水到荷花蒂，风生菰叶梢，鸥凫晚声散，天水夕光交。>
<微阳挂木杪，孤鸟下云淀，广墟遗稻粱，鹳鹤伴凫雁。>
<袅袅炫初服，锵锵鸣瑶琨，美人隔湘水，君子在淇园。>
<乱石堆成玉，双峰便是门，莫将尘底脚，踏涴坞中云。>
<心闲宜永昼，境寂有凉飔，共是光阴好，惟应静者知。>
<丹脸横墙出，红妆拂地垂，春风多少意，尽入曲江枝。>
<爱此亭亭竹，清节不随时，借问赏音人，何如王徽之。>
<屠生似北海，睥睨一世士，自过康成门，手标通德里。>
<青天如罗帏，明月大于掌，田夫荷稻归，相见东皋上。>
<有景道不出，须来此水滨，十分花鸟色，团作一亭春。>
<高卧小山下，不知秋气来，西风香入牖，知是木樨开。>
<犹使樽前客，常怀没后名，好风吹远籁，如有笑歌声。>
<五年作竹梢，十年作梅枝，九泉子廉子，此语今谁知。>
<歌罢弄残机，柳线还堪织，怜君身上衣，可比流黄色。>
<偃蹇凌秋色，芳菲送晚花，殷勤谢桃李，何处竞春华。>
<老我䌸尘缨，山林渺遐想，羡君市有庄，取鱼兼熊掌。>
<生居炎暖地，不见雪霜飞，一冬看欲尽，犹未著寒衣。>
<人间五福少，世事罕兼全，将此不贪宝，延予有限年。>
<寂寂华严堂，富贵佛境界，何须九九编，吾有艮一卦。>
<商家宰相羹，周代笾人供，自古实为先，唐后花始重。>
<洞有真人宅，山留一片云，寻仙迷去路，鸡犬静中闻。>
<坠地原非汝，分形孰使为，未芽先委露，那得怨霜吹。>
<勿恃沾沾恩，恩为怨之府，勿恃煦煦亲，亲为疏之薮。>
<王有岐夷德，千年貌亦存，我怀三刺史，谁是后来孙。>
<为湖始何人，人贤物亦久，所以甘棠名，百年犹不朽。>
<花落伤春尽，今年不见春，高楼连夜雨，只为不眠人。>
<今夕非昨夕，清光依旧多，后庭开月燕，窈窕转春歌。>
<闲抚溪边石，坐谈竹下门，残霞不作雨，远水欲浮村。>
<舞怯铢衣重，笑疑桃脸开，方知汉成帝，虚筑避风台。>
<鸣雁为离群，馀哀度水云，那知故乡夜，亦似客中闻。>
<阴连湘浦晚，翠滴雨声寒，莫讶丛生小，终期宿凤鸾。>
<麦阪断人行，驱马荒田里，隔岸闻鸣榔，鱼舟在深水。>
<湖中五老峰，去天不盈尺，涧底白云生，五老头俱白。>
<未须论大块，以死息乎人，所愿学赐也，姑为息事亲。>
<浊酒不取味，素琴无复弦，何须更清论，相见自萧然。>
<青林拥萧寺，况乃在山阴，出见桃花发，方知春已深。>
<垂涕凭回信，为语柳园人，情知独难守，又是一阳春。>
<素匣开寒玉，乌龙出秋水，长到夜深时，恐乘雷雾起。>
<但见篮舆出，安知酒榼空，老僧翻折本，收不得陶公。>
<昨日到城廓，归来泪满巾，遍身罗绮者，不是养蚕人。>
<海上钓鳌客，曾闻太白翁，何如置孤屿，圆峤在庭中。>
<日烘古锦囊，露浥红玛瑙，玉池咽清肥，三彭迹如扫。>
<佳句天所嗔，谪与水仙偶，樽酒酹逋翁，更道香影不。>
<南窗背灯坐，风霰暗纷纷，寂莫深村夜，残雁雪中闻。>
<野色连青蔼，春流澹碧沄，蘼芜随处绿，离思满南云。>
<博得群珠赠，王郎起卧疴，如逢魏侯疾，转见赐车多。>
<寝园三十里，嘉树郁苍苍，不有樵苏禁，谁知是帝乡。>
<炉藏火尚红，雪映窗已白，梦游无色界，不知身是客。>
<人情皆共惜，勿谓少知音，若问阳台客，曾供雪夜吟。>
<白日松台閟，青山石椁沈，空馀哭夫泪，下入九泉深。>
<嬖与贤分国，贤疏嬖在旁，未尝无乐克，其柰有臧仓。>
<两峰泻寒泉，石庵得意笔，悬之堂西偏，白日风萧瑟。>
<太极元无物，群生性命根，一奇仍一偶，万象满乾坤。>
<百幻葛孝先，犹云拙用身，我但皮肤尽，湛然唯一真。>
<鸡鸣桑树深，犬卧苔花湿，何处课春耕，独倚斜阳立。>
<轻弓射凫雁，风日正新秋，寄远无船渡，清江空自悠。>
<葱葱溪树暗，靡靡江芜湿，雨过晓开帘，一时放春入。>
<古人席地坐，饮食俱在兹，今人设高几，翻谓古人卑。>
<片片归林鸟，微微出寺钟，僧门掩秋色，明月挂高松。>
<长安桃李树，秋晚复花枝，九陌寒烟里，无风自落时。>
<中天插怪石，半壁界飞湍，欲识溪桥路，前林枫叶丹。>
<病见从前得，斯须便过关，大风烙最妙，入口下应难。>
<鸣春如有意，谁与画眉长，若诉梨园事，开元梦一场。>
<居民覆其屋，大半施白瓦，山际两三家，如经新雪下。>
<高台舞长剑，埽尽万山尘，不似鸿门宴，空怀猜忌人。>
<体薰山麝脐，色染蔷薇露，披拂不满襟，时有暗香度。>
<我屋云山下，柴扉也不扃，竹根厘犬吠，不为鹿麋惊。>
<野宿月团栾，风餐气萧飒，从来对床地，只今悬一榻。>
<远客难为别，西风吹月明，不堪残梦破，沙际乱虫鸣。>
<送君出门前，门前有芳草，莫将红粉楼，不及长安道。>
<昔去无此屋，今兹更添竹，吾辈固萧闲，道人殊不俗。>
<月华冷于霜，水白已成路，飞鸟静不鸣，羽毛纷可数。>
<慈竹村村种，鞭行不出林，吾亲在何许，回首白云深。>
<岧岧金泉峰，望望朝复夕，凄冷雨中树，旷朗云外石。>
<物理窥开后，人情照破时，能将函谷塞，只用一丸泥。>
<云隔东江远，风高塞北寒，游人归未得，愁思满征鞍。>
<新𥬠压两壶，落英携满袖，我非陶长官，庐山还九九。>
<蘤红蜂好啮，路细麝来眠，若也栽幽处，逾冬色不蔫。>
<危亭久已倾，祇有颓基在，何事往来人，不知容鬓改。>
<剪舌双鸲鹆，朝来学语新，祝尧千万寿，岁岁乐端辰。>
<去日云燕赵，书来又豫梁，东邻抱儿妇，犹恨嫁行商。>
<窈窕台关路，苍松夹岭斜，鹧鸪蛮女曲，茉莉汉臣花。>
<鹤前平欲临，松杪高可吸，此中敷坐时，难偈僧来揖。>
<怅然高阁望，已掩东城关，春风偏送柳，夜景欲沈山。>
<蓬莱春日暖，金鼎待盐梅，早践台衡地，调元酌斗魁。>
<幽草栽罂缶，嫣然穗一金，遥怜故山下，应满北窗阴。>
<白云桥之上，流水桥之下，策蹇不肯前，苍龙峡中挂。>
<山色浮晴翠，松阴护石矶，幽人听瀑坐，应自澹忘机。>
<里巷诵遗德，缙绅思旧游，太湖春水阔，不复见归舟。>
<不忍轻飞去，低回绕井栏，情知归计决，祗为别巢难。>
<万里逢归戍，还家未有期，自从受诏日，薄命拚如丝。>
<重湖岳阳楼，五柳渊明里，定复有佳人，与之同徙倚。>
<扰扰驰名者，谁能一日闲，我来无伴侣，把酒对南山。>
<九逵担杂英，朱门竞相买，国花委青郊，零落无人采。>
<长镵𣃁灵根，莳此泉下圃，珍剂未须论，丹荑已堪煮。>
<只道溪源尽，遥闻钟磬音，却寻流水去，行尽白云深。>
<林馆碧溪阴，弦歌杂灯影，夜分犹吾伊，学海在人境。>
<岩石下阴阴，猗兰绿如剪，花发人不知，秋香如苔藓。>
<去岁别南岳，前年返泐潭，临机一句子，今日遇同参。>
<稍向天边落，初从云底生，徒然似钩曲，能得几时明。>
<不分殊幽显，那堪异古今，阴阳徒自隔，聚散两难心。>
<月色窥人冷，梅花何处香，遥思栖隐客，高啸白云乡。>
<或计在一时，或计在一世，或计在万年，经营应自异。>
<玉英期共采，云岭独先过，应得灵芝也，诗情一倍多。>
<密雨浓连霭，湖山罨画中，有人倚虚幌，孤酌对溟濛。>
<高才何必贵，下位不妨贤，孟简虽持节，襄阳属浩然。>
<滞雨苍山夜，停灯伴独愁，诘朝明镜里，华鬓䬃先秋。>
<晓光开绣幄，晴色上金除，初进春衣窄，犹应浣濯馀。>
<花开醉不休，花谢莫深愁，纵使花长在，东风也白头。>
<偶依城郭住，浑似野人家，童子朝分菊，邻翁晚送瓜。>
<祀夏功何薄，尊周义不成，凄凉庾信赋，千载共伤情。>
<与君若潇湘，二水长相合，慎勿向荆州，从戎衣韎韐。>
<六合万籁息，秋林月正归，琴中弹不尽，石上坐忘归。>
<盈缺青冥外，东风万古吹，何人种丹桂，不长出轮枝。>
<月下花容隐，云中花影长，坐到无花处，时闻一阵香。>
<嘉木围清流，草堂置其上，周遭林樾深，倒影池中漾。>
<大漠沙如雪，燕山月似钩，何当金络脑，快走踏清秋。>
<昨见尔蓬头，飞飞乱于草，网网一束来，今日方看好。>
<风光连北阙，景物傍西湖，禁籞涛江上，兹楼天下无。>
<四照罗城色，山窗纳白云，万峰曾不隔，遥揖武夷君。>
<小园春雨后，碧草弄轻寒，花片无烦扫，新泥尚未乾。>
<云深天未晓，侧足踞绳床，明星窥户牖，疑是旭日光。>
<万木老空山，花开绿萼间，素妆风雪里，不作少年颜。>
<愿结交加梦，因倾潋滟尊，醒来情绪恶，帘外正黄昏。>
<飞雁带秋来，汀芦风夕响，曾恐钓违时，扁舟送潮往。>
<清啸复鸣弦，楼开太华边，风吹玉女影，朝夕在窗前。>
<高台■绝岛，面面俯清流，不逐灵槎去，那从犯半牛。>
<久旱逢甘雨，他乡遇故知，洞房花烛夜，金榜挂名时。>
<闻说阆风苑，琼田产玉芝，不收云表露，烹瀹讵相宜。>
<万事如浮云，可玩不可有，三年刻一叶，未就骨已朽。>
<羊裘晦山泽，貂蝉等鸿毛，直钩道可行，一钓联六鳌。>
<天衢在丹霄，紫峒相与通，常有五色云，飞绕蓬莱宫。>
<山色自晴阴，泉声作风雨，但见隔溪人，不闻隔溪语。>
<山僧揽结之，已补稻田衲，何人持赠君，更伴山中榻。>
<老去一庵深，聊将自净心，要当酬佛祖，终不负丛林。>
<退士愤骄虏，闲人忧旱年，耄期身未病，贫困气犹全。>
<山雨留清气，溪飙送早凉，时回石门步，阶下碧云光。>
<何地可潸然，阳城烽树边，今朝望乡客，不饮北流泉。>
<松风生晚凉，坐久市声歇，客去行独吟，踏石碎明月。>
<出城每自醉，斜阳坐芳草，黄鹂枝上鸣，花落有风扫。>
<鹤来松有客，苔去石无衣，黄金浮世在，白发故人稀。>
<功名还壮士，道术付诸儒，但欲谋田□，扁舟下五湖。>
<越鸟南飞去，徘徊望北林，何须江海上，始识子牟心。>
<野鸡尘掠起，大舶势方张，客子双篙弱，回风得岸当。>
<江渚秋风起，荷花渐觉稀，小舟闲并看，日暮未言归。>
<问君何所之，未语泪先落，宁跨茅家龙，莫采刘郎药。>
<幽筱半梢横，山窗纮月明，上人禅定久，不怕有秋声。>
<羽翼既已好，鸣声涧水深，不听惊人韵，谁知求友心。>
<倚阑发长啸，援笔记旧游，想见同来者，俱非第二流。>
<寒梅只自芳，野水有馀清，山空岁云暮，妙意相发明。>
<雨中月不见，雨霁月还多，雨被风吹去，无风月奈何。>
<小阁凭阑望，春风叫纸鸢，杏花寒食雨，冷落卖饧天。>
<垂垂生井上，游子休整冠，道旁徒自苦，青眼谁能看。>
<日日来无数，周流足也疲，安排憩策地，准拟曲肱时。>
<尝闻越邑民，祷雨碧岩畔，神龙如有期，为霖通旱暵。>
<郡守轻诗客，乡人薄钓翁，解怜徐处士，唯有李郎中。>
<少年逐铅椠，学道苦不早，眼看春田花，谁是长久好。>
<北塞草色黄，吹作边风驶，惟公发踪谋，莫并横经士。>
<阳安多胜概，刘子卜郊居，江流清牖户，山列围庭衢。>
<公来何其迟，公去何其速，使我宣城民，何以遂生育。>
<小径隐丛薄，危桥跨断云，前林多少树，霜叶落纷纷。>
<鸟外无行迹，寒林引薜萝，山中僧已老，不信雪霜多。>
<藤萝垂洞口，空谷四无人，恍惚天台路，难寻两玉真。>
<匪书谁与稽，匪竹谁与居，以书造竹所，俯仰千载馀。>
<煌煌百宝函，珠璧烂星月，惊倒西域胡，祥光与天接。>
<自到西川住，惟君别有情，常逢对门远，又隔一重城。>
<秋砧捣不得，亮月丽高梧，清晖与君共，素心同妾孤。>
<曲江植芙蓉，大道良不远，乘风说飞翰，爰葺甘泉馆。>
<浮丘去不还，稚川时至止，卖药者韩康，迄今长孙子。>
<诗酒闲中趣，琴棋静里春，当前行乐地，风景最宜人。>
<到处出似人，几个知时节，空也心胆粗，戒戒勿漏泄。>
<独鸟依深树，孤云出远山，双窥车马次，何客最烟颜。>
<临安宋故都，荷花仍十里，际晓湖光平，䴔䴖鸣不已。>
<雨合飞危砌，天开卷晓窗，齐平联郭柳，带绕抱城江。>
<北地凝阴尽，千门淑气新，年年金殿里，宝字贴宜春。>
<溪山阒无人，凝泊如有待，满眼古清秋，舟轻不堪载。>
<粉蕊粘妆簏，金花竭翠条，夜台无戏伴，魂影向谁娇。>
<罗绮照青山，烟花正婀娜，从此入江南，不须沉铁锁。>
<片舸移黄渚，游车入紫京，那堪异乡思，坐见桃花生。>
<望郎如枣子，今夜可来来，莫使流黄月，清光拂不开。>
<人日逢晴胜，不晴雪亦嘉，当由催剪绿，碎却几梅花。>
<厌见雪如麻，不见梅放花，江北是客路，江南是客家。>
<水石会幽趣，云林淡息机，雏莺涩不啭，乳燕学翻飞。>
<莫话伤心事，投春满鬓霜，殷勤共尊酒，今岁只残阳。>
<空山无四邻，闲扉映秋水，时有负樵人，唱歌白云里。>
<前津风色恶，断岸寄孤艇，输他田舍翁，午酲犹未醒。>
<人生少娱乐，闲日亦有数，药草正肥时，好望云山去。>
<宇宙本无涯，浮生良可嗟，憧憧亦何事，吾正读南华。>
<双鸟乍失伴，两燕还相属，聊以当儿心，竟日承君足。>
<狡狯疑为幻，姝妍复似魔，殷勤把花去，莫恼病维摩。>
<秋水连天际，鹜飞带晚霞，景中人不见，惆怅咏蒹葭。>
<月色秋逾好，波澄影更深，有人横铁笛，惊起老龙吟。>
<空山暑气少，临水夏云多，照影人将老，愁心在夕波。>
<任峻我须上，更高人亦行，神仙虽已往，咫尺是蓬瀛。>
<吴疆连楚甸，楚俗异吴乡，漫把尊中物，无人啄蟹筐。>
<碧海珊瑚树，清湘翡翠毛，无因将寄远，日暮寸心劳。>
<润色非东里，官曹更建章，宦游难自定，来唤棹船郎。>
<风雪渡头紧，孤城欲暮天，去来总自得，知是子猷船。>
<上蔡牵黄犬，丹徒作布衣，苦言谁解听，临祸始知非。>
<曩喜韦苏州，有句尽平淡，只今把君诗，去眼不可暂。>
<野市二三家，柴门傍水斜，溪童卖蒲笋，归路不辞赊。>
<种花种长春，君子有深意，愿得堂上人，红颜亦如是。>
<溪源深几里，绝壁泻惊湍，欲识下岩处，请君台上看。>
<金屋渐黄昏，香凝锦幄温，未曾辞汉苑，哀怨与谁论。>
<歧路三秋别，悠悠关复河，今来数行泪，泉下故人多。>
<落叶秋满庭，夜深月临沼，独坐弹素琴，知音有鱼鸟。>
<铸得干将剑，遥呈剑客看，不须巫峡梦，夜夜绕云官。>
<近砌掷鸣签，长檐悬素绠，湿翅暝鸦归，高梧落寒井。>
<肥遁元无闷，躬耕亦自娱，曲肱安陋巷，爱尔亦颜徒。>
<树下维渔舟，江村多竹屋，潇湘一夜雨，山翠人烟绿。>
<盘门向南起，城里百花洲，洲边隐客住，道是顾虎头。>
<结屋连碧筱，虚牖抱园开，如何天上月，移向壁间来。>
<隔崦青峭峰，扑作眉间色，其奈春水深，褰裳不可得。>
<重门敞春夕，灯烛霭馀辉，醉我百壶酒，留连夜未归。>
<胭脂红照日，花蕊簇金黄，暗有天香发，阿谁作主张。>
<我有太古竹，青天骑作龙，明当渡江去，归听广陵钟。>
<大山严而尊，小山婉而秀，往来两山间，岩霏湿吟袖。>
<客里维舟夜，怀中拜月明，迩来三五夕，见月倍伤情。>
<矫龙疑苍筠，踞虎肖白石，傥乘风云会，变化那可测。>
<石斋书本拙，酒力巧相扶，欲报霜台贶，山中一物无。>
<披襟纳雄风，咽如吸清冷，主人不喜醉，醉亦易为醒。>
<初逃揕未亡，又遇朴无伤，如何博浪祸，更使副车当。>
<朔风吹京尘，白日忽以晚，高堂违定省，游子情黯黯。>
<万叶琴边落，孤云鸟外微，家林好归去，谁厌薜萝衣。>
<世情偏爱菊，吾意独怜残，暂收无限泪，权作片时看。>
<手把芙蓉花，笑坐西华寺，香风吹白莲，十年今一至。>
<文章似扬马，风骨又清羸，江汉君犹在，英灵信未衰。>
<气馀三五喘，花剩两三枝，话别一尊酒，相邀无后期。>
<最是芙蓉好，枝枝拂镜斜，幸无头上雪，不怕笑人花。>
<出门易徇身，静处可固志，寂寞三十年，所忧非禄位。>
<葳垂枝上花，宛恋枝头鸟，花与鸟无情，鸟自怜花好。>
<日早欲参禅，竟无相识缘，道场今独到，惆怅影堂前。>
<幽蹊入林深，仙花满高树，笑谢沧洲人，来去桃源路。>
<未到新亭上，先题明远诗，云间归雁小，山外夕阳迟。>
<霜白城下寒，江空夜船渡，萝月转林微，照见行人路。>
<郁气结为山，自欲拔去发，不见徐陵如，如无天上月。>
<大浪所簸摇，青山为俯仰，云何峰外雪，亦与相下上。>
<今日山晴后，残蝉菊发时，登楼见秋色，何处最相思。>
<昨夜中庭树，阴寒叶上稠，今宵扫疏影，写出十分秋。>
<何处惜春华，芳桃水际花，明朝风雨后，流落傍谁家。>
<绕树栖难定，填河尚未期，旧来能□语，试为报归时。>
<仙木浮琼醴，香菰簇宝槃，汉宫三十六，争奉圣人欢。>
<勾曲山头客，遨游到市尘，星冠顶霜月，夜半正朝真。>
<官是劝农官，种桑亦其所，安得陌上人，隔叶攀条语。>
<云密连江暗，风斜著物鸣，一杯真战将，笑尔作愁兵。>
<幽明虽异路，平昔忝攻文，欲知潜昧处，山北两孤坟。>
<千仞琅琊石，飞来镇越州，江波欲浮动，还被白云留。>
<往来欲休息，亦可乐自然，上观云飞鸟，下看鱼泳川。>
<野坐花飞片，溪行水涨痕，山中闲日月，世上别乾坤。>
<烟蔓日已长，露花日已滋，为问东陵子，何似青门时。>
<山灵见我来，抚掌一笑莞，喜我成此游，怪我来何晚。>
<寒月出关山，秋窗白如曙，空流云中影，不照云中戍。>
<尽护绕城家，炎风盛际花，漫天何所似，汉帜杂云霞。>
<静看隋堤人，纷纷几荣辱，蛮腰休逞妍，所见元非俗。>
<幽贞不可变，岁久色逾好，夫君渺湘南，冰霜慎自保。>
<萝径入苍霭，钟声来翠微，招提在何许，云外一僧归。>
<春岩瀑泉响，夜久山已寂，明月净松林，千峰同一色。>
<疑驾洞庭帆，累累看绕山，花时芳气洁，伯仲素馨间。>
<饮水不救渴，利害成火攻，那知在人世，长夏有清风。>
<北岩极谽谺，三面环绝壁，闻有山雨来，石泉先暗滴。>
<离离白凤采，滚滚赤蛟涎，悉化为烟霞，氤氲装一船。>
<野老送春茶，铜瓶汲井花，钻榆新得火，对客瀹云芽。>
<西军严驾后，北府捷书前，胜负岂人与，两公天已全。>
<儒冠多误身，识字用心苦，斯文忧患馀，郁郁流年度。>
<惊蛰已数日，闻蛙初此时，能知喜风月，不必问官私。>
<茧箔谁收敛，机丝自忖量，祇愁缯帛少，无褐奉姑嫜。>
<志欲收九族，别离乃同生，谁能成此意，惟有孔方兄。>
<酷哉虾蟆精，食月食之既，天地皆幽昏，使我增永忾。>
<摇落谁相问，还堪对圣贤，开门数落叶，暗自惜流年。>
<芒芒北邙山，高坟尽无主，惟有石麒麟，相向立秋雨。>
<前日风相款，今朝雨特留，平生故乡意，欲去更悠悠。>
<晓月催欢起，春波映酒深，彩船长远去，草色自城阴。>
<东海涌三洲，负薪堪自老，吾生澹荡人，更欲搴瑶草。>
<四望千山合，夹城双水流，客行春渚净，不省过藤州。>
<奉先思孝也，不祀岂其情，以至使亳众，而甘为葛耕。>
<荒村依野葑，树色水光边，人家知远近，犬吠隔溪烟。>
<抱质宜素秋，开花如白槿，对尔好玄谈，何郎新傅粉。>
<突骑破天骄，将军赋大刀，陇头呜咽水，一夜梦临洮。>
<群木方憎雪，开花长在先，流莺与舞蝶，不见许因缘。>
<虎视无强对，鸱张有篡心，可怜脐里烛，不照坞中金。>
<高台按虚境，飞驾罗太空，小兆佩神虎，每来清夜中。>
<一泓北沼深，涵泳在天地，何自真不污，孕兹龙马处。>
<志士励贞操，君子抱安节，请看艳昜花，何如后凋叶。>
<山色无远近，看山终日行，峰峦随处改，行客不知名。>
<落月频催酒，群星低送人，句中杨柳色，不是五陵春。>
<斋居无俗事，清眺擅吴江，水郭团农舍，柴门系钓艭。>
<着石根虽浅，东风吹便青，卷帘新雨过，春色满阶庭。>
<唐朝知制诰，多付与诗人，岂有飞花句，虚为起草臣。>
<妙手谁烘染，梳烟沐雨姿，一声长笛晚，人在倚楼时。>
<扇席更温枕，古人谁与同，一心奉二母，自是胜黄童。>
<青松作门扉，白石横几榻，何人叩隐居，秋林卧荒栅。>
<与君青眼客，共有白云心，不相东山去，日令春草深。>
<少年襄阳地，来往襄阳城，城中轻薄子，知妾解秦筝。>
<止酒愁无那，哦诗意已阑，镊髭非急务，也遣半时闲。>
<风到轻云拂，天空夕照回，勃鸠啼绿树，对酒暂徘徊。>
<行云思故山，游子何时还，天地如逆旅，光阴不可攀。>
<将母邗沟上，留家白纻阴，月明闻杜宇，南北总关心。>
<恨余行李速，愧子酒杯长，日暮于谁屋，天寒陟彼冈。>
<𪩘崿莲为峰，涟漪柳成浪，此中可卜居，于以遂天放。>
<罢绣非关暝，含愁讵为春，秪恐燕台下，花月解留人。>
<疲疴荷拙患，沦踬合幽襟，栖息在何处，丘中鸣素琴。>
<黄雀有头颅，长行万里馀，想因君出守，暂得免包苴。>
<槛倚崩沙出，篱通乱水过，家人休埽石，自爱碧苔多。>
<元宵天气好，梅谢荠还生，野水浮烟雨，孤村带鸟声。>
<行藏随所遇，用处绝欹尘，若问平生伴，清风是故人。>
<三年不归寝，至性切于亲，不信沙陀种，还生如此人。>
<贾傅松醪酒，秋来美更香，怜君片云思，一去绕潇湘。>
<槐柳午阴浓，凄凉声愈健，饮露已成仙，孰云齐女怨。>
<金环半后礼，钩弋比昭阳，春生百子帐，喜入万年觞。>
<令节传千古，休祥属圣时，炎图如日永，赫赫照华夷。>
<罨蔼前林暗，遥知暮气生，渐向山门近，应闻钟已鸣。>
<觜利锋铓毒，形微胆智粗，延缘司谏领，游戏相君须。>
<舂谷灌园蔬，日长闲有馀，何妨忍挥汗，合药施乡闾。>
<上冈振衣尘，下冈恐还有，不识冈上头，能容结茅否。>
<虚斋植薝卜，香气何缭绕，一路闻棋声，琤琮出花杪。>
<此君已可人，更著水石映，水禽穿林来，相呼复相应。>
<塞下春寒在，东风雪满须，河阳机上妇，知我苦辛无。>
<旅馆谁相问，霜晴冻叶飞，花当陇上发，边色满戎衣。>
<何故多遗忘，知因心不存，水澄物自照，垢远鉴靡昏。>
<曾读巫女赋，更闻河上公，神仙自有友，不与世人同。>
<霜下石桥滑，蛩吟茅店清，梦回残月在，错认是天明。>
<学道十万众，得者一二稀，寄声故曹耦，舍此将安归。>
<野人种秋麻，赤日畏炎夏，夜半起呼牛，扶犁月明下。>
<高台势崒嵂，下瞰清流水，横水跨石梁，宛若飞虹起。>
<五色云间鹊，今朝忽放声，绕檐飞不去，亦是喜新晴。>
<深林多凉风，空山多古木，遥睇沧海波，泛泛飞新绿。>
<夜久织未休，戛戛鸣寒机，机中一匹练，终作阿谁衣。>
<伏翼昏飞急，营营定苦饥，聚蚊充口腹，生汝亦奚为。>
<是药皆治病，唯风却要蛇，防风并半夏，最急是天麻。>
<暝色何可爱，为辞白日嚣，非同倦飞鸟，大小归其巢。>
<善住庵中人，从来无所住，只这无住心，便是安身处。>
<牵丝犹怯冷，照影却含羞，独立梧桐月，芳心不奈秋。>
<曹源一滴水，散作人间瑞，茫茫宇宙中，几个知惭愧。>
<牵牛槿花底，攲拄破篱门，旋买深村酒，因倾老瓦盆。>
<鸡翘豹尾中，凤阁鸾台客，何似许旌阳，西山煮白石。>
<六国中深机，三山使未归，辒辌车上梦，受用鲍鱼肥。>
<鸥鹭归烟渚，秋江挟晚晴，老渔闲舣艇，坐待月华生。>
<柳似妖饶舞，花如烂漫妆，那堪陇头水，呜咽断人肠。>
<多病厨中药，消闲枕上书，青山当老屋，此兴近何如。>
<锤凿不到处，纵横丈许宽，宁教苔藓去，要下一筹难。>
<美人不可期，迢遥隔江浒，惟遣白云来，伴我幽栖处。>
<翡翠生南方，羽毛未为彩，装载上两京，声价逾数倍。>
<渐放秋风晚，花无烂漫香，浅深红似锦，散影在沧浪。>
<红扑章台路，翠滴灞陵树，马上少年郎，西向长安去。>
<旅雁知秋早，羁人念远劳，尺书凭去翼，先恐粤山高。>
<孤雁断边城，深闺空复情，愁心似春草，抽尽死还生。>
<一尺江南信，聊凭健翼飞，吾儿如问我，衰病要儿归。>
<千绕青丛外，携觞只自留，晚花兼素发，同是一悲秋。>
<酒尽情无极，花深眼欲迷，拂鞭归去晚，月在画楼西。>
<好景明于昼，长浮五色波，一竿吾欲钓，来此听渔歌。>
<顾顾不释手，提起复低头，自笑无人买，腥风吹未休。>
<露下著寒英，霜繁见孤节，采掇晚归来，馀香未消歇。>
<白首独一身，青山为四邻，虽行故乡陌，不见故乡人。>
<三百六十日，日日醉如泥，虽为李白妇，何异太常妻。>
<种鞠一百丛，九月开盈枝，莫言无好花，好花开较迟。>
<逆旅新寒入，荒林败叶飞，乡心空自动，衰病不能归。>
<秋实正离离，低徊若有思，朝阳鸣凤起，还向上林枝。>
<猫儿不识主，傍家搦老鼠，两家不须争，将来与裴谞。>
<金风忽报秋，银河急暝流，捣衣声正苦，为寄陇西头。>
<卖食鲜虽少，开酤贱却醇，不知天地里，何处享全珍。>
<澹然自忘忧，独立薰风里，红药非其伦，缁衣古君子。>
<杨垂空寄恨，草碧会添愁，祇有花无数，春风醉不休。>
<揽辔西川路，霜飞玉简寒，繁枝俱殒落，明月满秋山。>
<春草碧连天，春莺始妒柳，行人归未能，且醉长安酒。>
<我怀竟何事，春风日正迟，苍鸠自有伴，时时语花枝。>
<伐竹结小亭，还在竹林下，倘有子猷来，清阴堪共把。>
<亭子悠然好，况当崇德前，悠然真境得，何必见南山。>
<日高不盥栉，搔首行且歌，飞来避缴鸟，戢翼盼庭柯。>
<佛性无来去，群生自尔悲，达观应大笑，政足见渠痴。>
<斗室安居广，炉香乐性闲，不欺幽独境，无愧两仪间。>
<妙绝吴生笔，飞扬信有神，群仙不愁思，步步出风尘。>
<绕臂长生缕，当门五色丝，榴花看结子，叶叶在孙枝。>
<观国丹心切，横舟绿水迟，东君如有意，风返晓江吹。>
<自得广成道，长居不老天，底须桃辟恶，何用木延年。>
<物理窥开后，人情照破时，欲知花烂漫，须是叶离披。>
<璧琮行洛佩，雨约过阳台，正使枝难好，风标故似梅。>
<一门横大道，双剑插长空，鼓铸非人力，磨砻任化工。>
<盆竹当夏茂，经冬亦不凋，疏阴宁碍月，远意自干霄。>
<登楼览春晖，春晖可怜晚，所思在天涯，欲往道里远。>
<松柏绕蓬堵，烟云净草庐，何由脱尘鞅，借榻读吾书。>
<朔风卷寒云，空山雪深尺，日莫启柴荆，独见寻梅迹。>
<昔人云此石，原应天中宿，可是魁三象，山间长孕秀。>
<人心各有念，时念恒不同，安得素心人，共此谈幽悰。>
<金镊洗霜鬓，银觥敌露桃，醉头扶不起，三丈日还高。>
<文举客满坐，渊明酒盈尊，虽无古高躅，妙意亦常存。>
<花覆春风殿，炉薰上紫清，旧时香案吏，趺坐对烟明。>
<何处柳坛好，柳坛风景多，弈声动前浦，惊鸥飞渡河。>
<堂上中圣贤，心醉百不理，堂下笑糟粕，未知其趣尔。>
<美事般般四，良辰盏盏双，霜风冰砚水，山月影轩窗。>
<绿醅春滟滟，绿水烟渺渺，百年散诞内，空以愁自绕。>
<野航一逍遥，湖海意自足，翩翩犯斗牛，谁谓推平陆。>
<昔是优贤地，今为省过州，非贤亦非过，醉卧怀嵩楼。>
<信步不知远，蒙茸入深树，悠然乱石中，忽与樵人遇。>
<风冷花飞雪，秋清水到门，醉眠船不系，江月净无痕。>
<羊生但著鞭，勿哭西州门，故有不亡者，南山相与存。>
<一决土囊口，居然万壑同，人应自寒暑，风不解雌雄。>
<大小花含笑，风吹祗半开，幽香如夜合，一朵入窗来。>
<终朝草堂上，独凭乌皮几，有时白云来，相见窗户里。>
<端居披群书，时取适意止，意尽击节歌，碧云堕书几。>
<孤艇斜阳外，群峰紫翠横，水光浮日色，荡漾一川明。>
<蹇驴驼一老，行行过松径，寻诗应几章，寒露滴衣冷。>
<野涧近芳洲，寒泉绕石流，时看云出石，相对隐人幽。>
<明峰与芳岸，进退相摩行，兼之白云天，秋色凡三层。>
<思将侬别泪，溢作长江水，处处逢欢船，任欢行千里。>
<甘同妻菜茹，极奉母珍羞，一任时人笑，脂膏不自谋。>
<春去天涯雨，南留客影单，梁园裁赋好，遥送杏花寒。>
<丹成神仙去，井冽寒泉食，甘美无比伦，华池咽玉液。>
<旦气炯清明，曙色淡空净，悠然见青山，尽见天地性。>
<不独看花懒，吟诗味亦忘，此花谁可赋，顾曲有周郎。>
<深院无人来，日长疏应接，窗外冷斜阳，萧萧闻落叶。>
<蜃波吹不烂，碧浪结幽纹，相对无一事，秋涛时可闻。>
<述我山居事，写叶频寄与，意匪外叶间，情还出叶底。>
<快如久系人，忽遘独角赦，不作谢临川，矫首白莲社。>
<旧日江南路，霜裘晓树间，无香供晏坐，有梦到秋山。>
<春晚百花齐，绵绵巧如织，细雨洗还明，轻风卷无迹。>
<乍向红莲没，复出清蒲飏，独立何䙰褷，衔鱼古查上。>
<为爱新梢绿，呼童竟护持，他时霜雪操，总是出墙枝。>
<家有轩辕镜，镜貌分于此，去者影常留，来者胡以俟。>
<云何常寂光，遍在一切处，元本住庵人，无来亦无去。>
<吹箫凌极浦，日暮送夫君，湖上一回首，青山卷白云。>
<生计岩前树，素交云外山，愁来天地老，醉去古今闲。>
<近接金鱼埧，来往弄轻桡，水清下见底，白石如琼瑶。>
<从与夫君别，寒花几度春，坐愁芳树老，况乃鉴中人。>
<昔闻王子猷，曾访戴安道，安知千百年，复见此君好。>
<渔唱闲皆去，鸥群过不还，平江展如镜，不遣照愁颜。>
<秋雨千峰散，寒云万里开，不知天际雁，几日故园来。>
<山鸟向人喜，梅开已满枝，衔将三两片，欲点美人眉。>
<世久趋浮末，于时尔独贤，闲游众目外，却立万夫前。>
<迢迢百里外，望望皆闽山，皎日中天揭，浮云也有闲。>
<岂谓黄金少，除褒君未知，古来因好色，灭国是龙漦。>
<东风吹垂杨，逆水上渔步，相约醉桃花，轻舟不得度。>
<宝章薶九泉，摹本范百世，白鹅满波间，谁识腕中意。>
<怀仙寻紫柏，问道出青松，鸟唤风前韵，山开雨后容。>
<疏阴花不动，片景松梢度，夏日旧来长，佳游何易暮。>
<开从百花后，占断群芳色，更作琴轸房，轻盈琐窗侧。>
<谷口啭莺声，春风发杨柳，萧条万里人，孤帆伤白首。>
<风雨长途倦，归怀日浩然，息肩芹水上，端为广文贤。>
<羽客昔眷此，炼液夺化功，至今寒云色，挂树复凝空。>
<阴房鬼火青，白日亦寂寞，自非旷士怀，居人莽牢落。>
<萤火未成日，不信草能飞，望夫躯化石，石躯有无知。>
<入夜魂无禁，皇恩亦已渥，故山不时归，岁晚归逾数。>
<轩楹越中秀，轩窗四面山，红尘飞不到，长共白云闲。>
<莫忆鲈鱼美，吴天浪正浮，只应归梦到，千顷荻花秋。>
<石笋如卓笔，县之山之巅，谁为不平者，与之书青天。>
<破落三间屋，萧条一旅人，不知负何事，生死厄于陈。>
<石砾沙沃尽，悠悠潭影斜，尘襟不忍濯，为惜无玷瑕。>
<玉树元双挺，鹓雏好并翻，外家饶宅相，若个魏阳元。>
<凭高试一望，历历见分野，斯人各有营，谁是悠悠者。>
<雨中新种竹，波上旧来鸥，客子何时乐，幽人未肯愁。>
<岁晚归来日，苍枝忽转东，神龙能护法，日夜吼天风。>
<甃石乱无次，高高积寒翠，一鹤懒应门，每来松下睡。>
<花尽忽飞来，岂待南风送，睡起笑相看，不知谁是梦。>
<今宵三五月，不照异乡人，笑杀陶彭泽，空裁漉酒巾。>
<独上慈恩塔，疏怀亦慨然，异朝多少事，不改旧山川。>
<久立候月出，有雨东南来，须臾天一碧，望见浮云开。>
<见鹢恬徐退，看鸢喜讵飞，飞芦欲何适，绕绿打红围。>
<椒团黄粉腻，柳染翠丝匀，献颂宜新岁，攀条怆远人。>
<秋气自萧索，秋山殊不贫，丹枫与翠柏，往往媚行人。>
<游戏一弹棋，岁月驹隙过，不如两忘机，石上跏趺坐。>
<野草寒堂里，双栖雉子斑，芙蓉间幽竹，相映晚秋闲。>
<令乎日之夕，政乎日之朝，一尊待君子，风雨会良宵。>
<两国兵难解，三春花自飞，愁因春鸟唤，心逐暮鸿归。>
<易简乾坤理，和平兆庶情，谁知为帝力，万国自生成。>
<四海尚干戈，几人知稼穑，青青原上麦，忍放征马食。>
<我家湖水上，长与竹为邻，今夜月明里，相看如故人。>
<小雨暗林塘，寒声绕画廊，事须求暂假，宜睡称烧香。>
<四山晴送色，孤榻午生凉，伏枕无馀事，幽禽噪绿篁。>
<昔别矜年少，今悲丧国华，远来同社燕，不见早梅花。>
<心与鸥俱白，琴将鹤共弹，忽闻松子落，微听水流潺。>
<先生耕道时，万卷皆其具，岁晚德已丰，万卷犹如故。>
<出世一大事，骈梅诚何意，那知薝卜林，婆娑漆园吏。>
<落日溪水明，迢迢隔溪女，众中独低头，折花频手语。>
<忽起芦花渚，哀声入乱云，空闺多戍妇，莫遣夜深闻。>
<山中桂香满，无复向来游，官事何时了，一年孤负秋。>
<宿雨山光湿，微风水面平，今朝客意好，江上快春晴。>
<郎情柳叶短，妾意柳枝长，愿作柳花飞，随郎还故乡。>
<分种玄都观，移根出武陵，河阳花满县，曾历避狂秦。>
<雨歇鸠鸣午，风行麦送秋，村村鸡犬里，疑有故时侯。>
<播植以养亲，家贫至假田，焉知后学者，尽唤作儒先。>
<携樽登树饮，抱被枕流眠，本性疏狂甚，非关慕昔贤。>
<阊阖春风起，蓬莱雪水消，相将折杨柳，争取最长条。>
<妾为水中苹，君作水中藻，一浮与一沈，花叶难相保。>
<纨扇香云薄，𫄨衣玉露凉，相思共今夕，星彩动秋光。>
<渺渺无穷尽，风涛几日平，年光与人事，东去一声声。>
<充闾人所喜，今日怆还深，忆我初求乳，谁知母氏心。>
<听得先生去，抛书喜欲颠，吾闻渥洼种，堕地不须鞭。>
<双樽行北斗，一骑望南星，春色随君去，蘼芜日夜青。>
<蔌蔌霜力劲，沈沈山气冥，北风半夜起，吹动一天星。>
<一弹一鹞子，一曲一鹌鹑，忙杀铁桥老，童儿绕锦茵。>
<忆我南溪北，千岩万壑亭，妒渠紫阳叟，诧杀一峰青。>
<东风吹片雨，遥溯大江流，可是鸱夷子，乾坤一叶舟。>
<圣贤久寂莫，六籍总荒芜，夜夜庭前月，相看自不孤。>
<望望青原山，昔侣白鹤仙，杳矣东廓翁，念之成潸然。>
<去年今社日，抚事倍酸辛，罢社为儿泣，乡邻定可人。>
<鹤去亭空在，亭空鹤不回，茱萸一插遍，难强菊花杯。>
<小姑红烛下，夜绩到天明，乍可无膏火，偷光莫借镫。>
<风帆何处宿，日日数昏鸦，此夜江天晚，孤村三两家。>
<云开见山家，云合失山路，闻语知有人，欲寻已迷误。>
<物有为身累，龟灵却受钻，毛公今放汝，珍重保身安。>
<通臂能探果，愁眉似失群，明廷不尔爱，只爱李将军。>
<晚喜獾郎学，前知杜宇声，乃知常处士，不及邵先生。>
<长日花阴下，安眠雪作肤，玉人春梦醒，何处唤狸奴。>
<燕立茅屋脊，燕衔芹岸泥，巢成同养子，薄暮亦同栖。>
<出语好惊人，累日不成语，呼童觅吴笺，忽得江头句。>
<羽书传栈道，风火隔乡关，病眼那堪泣，伤心不到间。>
<夜雨翻龙箨，春风长凤梢，伫看清庙荐，美韵协笙匏。>
<雨洗诗魂健，梅梢月色新，遥知愁绝处，对影只三人。>
<自识云门老，经时水石间，尚嫌闻法少，随度七闽山。>
<抚琴起和曲，迭管泛鸣驱，停轩未忍去，白日小踟蹰。>
<渡水复渡水，看花还看花，春风江上路，不觉到君家。>
<靃靡汀草碧，淋森鹭毛白，夜起沙月中，思量捕鱼策。>
<孤亭散玄草，独坐对青樽，啼鸟留在径，落花飞出门。>
<今人宗晚唐，琢句亦清好，碧海掣长鲸，君慕杜陵老。>
<雪压竹枝低，虽低不著泥，明朝红日出，依旧与云齐。>
<不见园中树，花开只在枝，枝间结红豆，一子一相思。>
<宝典标灵日，明离正午方，五行当火德，万寿续天长。>
<识尽四方人，身经万里道，今日归山中，倾心与君好。>
<树色朝朝变，山容刻刻奇，高峰古塔直，日为野烟吹。>
<澧浦长怀楚，桃源不事秦，谁知钓鳌手，榆曲阜收纶。>
<提履归何处，观花笑自如，期君求向上，糟粕古人书。>
<葳蕤不记名，绝壁挂缕缕，果否垂衣年，丝麻绩蜂午。>
<万古长空月，亏盈不计年，魄生蟾共没，光满蛤同圆。>
<苍松怪若虬，秋草高于鹤，倚杖独无言，庭寒晓霜落。>
<梦觉笙歌散，空堂寂寞秋，更闻城角弄，烟雨不胜愁。>
<渺渺阳台去，茫茫鹦鹉洲，干戈迷大别，烟雨瞑南楼。>
<变石身犹重，衔泥力尚微，从来赴甲第，两起一双飞。>
<睡馀供漱盥，齿颊带茶甘，兄弟知家法，从教鹙子惭。>
<月似金莲炬，天如碧玉笺，剡藤边幅窘，写不尽遗编。>
<烟生遥岸隐，月落半崖阴，连山惊鸟乱，隔岫断猿吟。>
<片子黄金饼，看来只管高，忽然落溪水，杂碎作银涛。>
<玉山最佳处，窗户绝纤埃，门无俗士驾，禽鸟不惊猜。>
<君行路非一，君心千百岐，檐前垂蟢子，空费腹中丝。>
<日带东峰影，断续照西岸，下有江半阴，上有山杂乱。>
<二后睢阳去，潜身泣到明，却回谁敢问，校似有心情。>
<雪焰飘飘舞，梅魂默默催，一心随斗柄，特地望春回。>
<云生青几上，泉落素屏间，若个堪招隐，何须更买山。>
<不忌枭鸱暮，何悲杜宇春，蛩催三月织，鸡报二更晨。>
<竹粉轻过院，秧针短出潮，瘦筇妨草耳，高屐距山腰。>
<海上春常早，相思正一涯，北风吹雪尽，遥想折梅花。>
<东风动南枝，冉冉残霞坠，不是竞新妆，美人今夜醉。>
<檐外青山思，人间出世心，尘机自泯灭，云月暂相寻。>
<罗巾挥逸翰，送我出夷门，保惜安怀袖，流传与子孙。>
<谁欲借名山，山灵可否间，乾坤俱是借，何岁自应还。>
<奏邸成遗恨，沧浪足胜游，一篇水月记，照彻五湖秋。>
<丝切登盘菜，花垂插鬓幡，老人总无分，回施与诸孙。>
<草阁最宜秋，况对丹枫渚，翛翛麋鹿群，谁宾复谁主。>
<尽日行荒径，全家出瘴岚，鲍娘诗句好，今夜宿江南。>
<霜台持宪客，许国百年身，马踏闽关路，莺花旧日春。>
<猎骑迷行迹，歌姬衬舞裙，郊原春雨润，野色望中分。>
<遗书今羽化，传者匪真书，此老纵横祖，仪秦得绪馀。>
<丽藻高郑卫，专学美齐传，容揄难有属，笔削少能干。>
<游鱼川上乐，映藻复依蒲，须防裁密网，莫独畏鹈鹕。>
<我爱西岩好，居延出酒泉，星流白羽箭，风吼紫金鞭。>
<松带飞雪暮，檐支落日闲，重岩看不厌，绝胜五台山。>
<白云何氤氲，流光不可掇，夜夜镜湖中，为予拂明月。>
<万里投荒裔，来时不见亲，一朝成白首，看取报家人。>
<山碧水悠悠，垂杨荫小舟，钓竿长在手，凉影一天秋。>
<斫却青桐树，墙根自少阴，流金日应铄，何物助清吟。>
<莺去春如梦，梅黄雨尚痴，可堪明镜里，独自画蛾眉。>
<达曙彤云晓，高台散积阴，海隅天万里，犹自捧丹心。>
<开畦还汲井，勤苦待蔬成，不及池头草，无情日夜生。>
<欲作男儿别，将情强折磨，更堪天上泪，翻比世间多。>
<三峰盘地轴，一水落天绅，造化无遗巧，丹青总失真。>
<春至还往稀，日照山窗静，时有石泉鸣，泠泠入孤听。>
<杖藜成独往，青林人迹稀，日晏迷归路，翠实罥秋衣。>
<桥脚时依树，阶唇便作河，初无心可洗，谁作洗心歌。>
<春满凤城陌，惜春人未来，相思不可寄，何处有高台。>
<花气不成雨，莺声都是春，戎装飞上马，疑是汉宫人。>
<永日琴为伴，前村酒可酤，松阴拣磐石，赤脚踏冰壶。>
<世闲如此花，涉春便憔悴，不识青黄君，岁年管何事。>
<升阶拜家庆，载笑亲心乐，莱衣戏舞馀，大斗时复酌。>
<善谑非为谑，微言可解纷，祈招忘出处，也道读三坟。>
<前时双鸳鸯，失雌鸣不已，今更作双来，还悲旧流水。>
<望望沧波阔，汪湾湖水秋，津亭方迟客，远来何处舟。>
<用智恰如愚，无人辨得渠，秕糠和月捣，意在脱衣盂。>
<悬流落云岩，遥空挂飞练，何时𣂏清泠，一颒黄尘面。>
<百种闲花草，皆非药笼材，如何桃与李，曾不预栽培。>
<春渡辽东海，星回幕北天，悠悠乡国别，明日便经年。>
<圣代容高尚，山林隐去休，方知尧舜日，亦自有巢由。>
<清江皎如练，列嶂开新晴，一段好风景，翻成客路情。>
<仙花云万叠，浩劫与春开，却笑珊瑚树，焦枯作死灰。>
<易水横畿甸，燕山壮国门，南行望星斗，始觉北辰尊。>
<上古闻巢父，衰周有楚狂，由来豪杰士，不必待文王。>
<朝闻惊禽去，日暮见禽归，瑶琴坐不理，含情复为谁。>
<孔融过五十，海内故人稀，相府恩犹在，知君未拂衣。>
<铨次吾收女，离筵女别吾，乡人问行色，可有杜诗无。>
<哦诗思远人，欲往无羽翰，焚香闭门睡，睡起香未残。>
<水深能杀人，胡为浴于此，欲眠眠不得，今子于慈死。>
<蜕落惊形别，风梢苦自吟，似怜失故我，故我在芳心。>
<白发陶彭泽，东篱立晚风，宁能效王掾，早作黑头公。>
<远树云屯深，平芜鸟飞急，春色过棕亭，江天片帆入。>
<天台多胜概，落日乱山青，不似三峰好，楼台入翠屏。>
<自喜寻幽夜，新当及第年，还将天上桂，来访月中仙。>
<魏晋年俱远，风流更右军，彼曾歌舞伴，此解得鹅群。>
<江草随春远，沙鸥伴我闲，殷勤东去水，送子过金山。>
<舍后桑枝嫩，畦西薤叶稠，陂塘春水满，稚子解撑舟。>
<背倚芙蓉枕，门看天马峰，临池无一事，把盏对芙蓉。>
<但存长公迹，一片石亦佳，吾今凭眺上，四顾难为怀。>
<文饶平泉庄，有石自言好，何如初平羊，眠云啮瑶草。>
<风生长林悲，云起空谷暝，下有不死人，一室常在定。>
<秋风日夜清，房栊有佳色，悠然东窗下，落落群松直。>
<明月隐青厓，高楼旷延伫，黄叶忽翻飞，前山夜来雨。>
<南山一千丈，秋色共峥嵘，开楼迟佳色，听此松风声。>
<观阙长安近，江山蜀路赊，客行朝复夕，无处是乡家。>
<道却横波字，人前莫谩羞，只应同楚水，长短入淮流。>
<齐野非吴渚，支郎是子陵，钓台千古月，宝塔万年灯。>
<香散帘帏寂，尘生翰墨闲，空传三壶誉，无复内朝班。>
<元从生处乐，肯向死前休，花底人闲世，如何不梦周。>
<远屿连沙渚，西风满客船，独怜江上月，今夜向人圆。>
<花开有底急，迫此岁律残，捷报春信来，不知冰雪寒。>
<寄宿翠微颠，身疑入半天，晓钟鸣物外，残月落岩前。>
<幽鸟唤提壶，桃花映酒炉，田家春社散，野老醉相扶。>
<天籁凉生竹，山鸠鸣向人，偶逢社日鼓，识破陇头春。>
<雨旸皆应节，和气满平畴，欲识天颜喜，农家麦有秋。>
<别路三千里，离情十二时，诗成凭寄与，一字一相思。>
<山翠围裘领，溪声响佩环，终年无俗客，不用掩松关。>
<偃蹇汀眠雁，萧梢风触芦，京尘方满眼，速为唤花奴。>
<多孙若祖忻，双郎忻若父，有弟忻若兄，异日三无负。>
<金鼎閟寒泉，真火弥不坏，年深定飞腾，子夜吐光怪。>
<虏汉不交兵，都言化理平，正逢丞相怒，不敢报军情。>
<担耳驼鬃项，虽然毛病殊，更若兼鳌尾，有实不如无。>
<冉冉山上梅，皎皎山中月，月下摘梅花，幽香满肌骨。>
<田荒尽秋草，牛羊践成道，牧儿吹笛归，萧萧野棠老。>
<飞雪带春风，裴回乱绕空，君看似花处，偏在洛阳东。>
<路寝朝元早，条风应律初，八荒跻寿域，一札下宽书。>
<高吟水部诗，独访法曹宅，雪深不逢人，惟有罗浮客。>
<巉巉瘦驴岭，莽莽老牛陂，四海均羁旅，何人感此诗。>
<万里长江白，半规斜日黄，焦山浑欲到，宛在水中央。>
<玉作仙家殿，都无暑气侵，犹裁葵叶扇，常有爱君心。>
<未去交争意，难忘黑白情，一条平稳路，痛惜没人行。>
<世界几微尘，古今一昏晓，笑谢区中缘，独立万物表。>
<一峰何突兀，不与群峰齐，纵目乾坤窄，回头日月低。>
<水色拖苍玉，槐阴堕绿云，会心诗半属，得意酒微醺。>
<架壑铁桥迹，飞空不著人，烦君驱石去，千古导迷津。>
<结发为飞骑，相从霍冠军，征南诸将士，枯骨论功勋。>
<陵谷千年变，川原未可分，长湖百里水，中有楚王坟。>
<半亩翠云湿，一帘苍雨凉，分明阛阓里，举目见潇湘。>
<红芳晓露浓，绿树秋风冷，共喜巧回春，不妨闲弄影。>
<烟外桡声远，天涯幽梦回，争知江上客，不是故乡来。>
<只为贪赪鲤，还应爱碧流，风来花落饵，云破月沈钩。>
<白鸟波上栖，见人懒飞起，为有求鱼心，不是恋江水。>
<美景与良朋，月白仍风清，出王及游衍，是谓与天行。>
<陇底嗟长别，流襟一动君，何言幽咽所，更作死生分。>
<函谷非无士，登庸乳臭儿，空令园绮辈，头白不逢时。>
<漾舟采芙蓉，回桡过莲浦，与君剖莲房，试看谁心苦。>
<不肯弹冠起，俄从折简招，虽然舐丹药，未免悔青苗。>
<五房十昆仲，独许一身存，今日重阳日，登楼欲断魂。>
<云密天低色，松高鸟群依，夹竹成蒋径，开轩通习池。>
<歌舞纯周雅，风流见夏时，可能供痛饮，无畏误雌霓。>
<本来原不染，净是子孙缘，大道无名字，太和宇宙间。>
<双蝶自相见，俱飞入柳花，空馀无限意，寂寞数昏鸦。>
<禀质非贪热，焦心岂惮熬，终知不自润，何处用脂膏。>
<犬吠月如昼，马鸣人渡桥，更无诗与酒，虚度可怜宵。>
<荷叶不任裁，藕丝不任缝，相呼早出浦，游子怕窥侬。>
<鱼梁荒城下，空舟有立鹭，隔江唤渡人，遥呼久始悟。>
<举网秋江上，鲜鳞尺许长，丁宁莫轻食，留荐里胥觞。>
<昔笑聪秃首，如韩戏观师，若聪今见我，汝亦有几时。>
<交道久矣丧，何代无秦鹿，先生千载心，悠悠山水绿。>
<九十九冈遥，天寒雪未消，羸童牵瘦马，不敢过危桥。>
<百舌在墙头，其子在墙根，飞飞拾虫蚁，哺之何殷勤。>
<不藉东风力，传神是墨王，雪威悲剑戟，鏖战几千场。>
<橘犀如半月，何日是圆时，如何一种味，却有两人知。>
<一水满前池，清风漾碧漪，野人时弄水，惟有白云知。>
<昨欲浮湘去，褰裳望九疑，清湘今入手，一棹更何之。>
<冥冥天地色，缩缩古今情，所遇多陈物，谁能郁化精。>
<莫被封侯误，封侯似汉家，君看城下骨，万古一黄沙。>
<松格一何高，何人号乳毛，霜天寓直夜，愧尔伴闲曹。>
<欲啭声犹涩，将飞羽未调，高风不借便，何处得迁乔。>
<徇禄犹卑吏，归山已后时，长安书不到，君但寄相思。>
<几时落东溪，曲折卧天汉，语似登山人，可饮不可盥。>
<淳风悲日短，天意竟何如，怕到浇漓处，令人长叹吁。>
<石磴抱城回，入竹见虚槛，前望佳景多，倚筇聊此暂。>
<客兴在扬舲，怀人任醉醒，连宵风月美，七十五长亭。>
<野水见落日，幽人殊未还，白云满洲渚，搔首问青天。>
<短棹经由处，风披藻荇香，中宵孤鹤唳，片月映沧浪。>
<水远连天碧，秋深共客寒，孤舟迷去路，频对夕阳看。>
<因风离海上，伴月到人间，徘徊不可住，漠漠又东还。>
<秋风吹芰荷，西塘凉意早，独负寻芳期，苦被诗人恼。>
<纵横薄海内，不怆别离颜，几载飘零意，秋风一剑寒。>
<陇水何年有，潺潺逼路傍，东西流不歇，曾断几人肠。>
<轻云未扑霜，树杪橘初黄，行是知名物，过风过水香。>
<朱萼初含乳，檀心巳送春，清影临香案，依依傍主人。>
<我臂不能固，捕蝉非所宜，蝉琴声未怯，黄鸟窥高枝。>
<世故中年浅，烟花春事悠，祇令卧花月，今古嗟云浮。>
<山色明人眼，江风冷鬓丝，都将身外事，拂石坐移时。>
<薝卜花开日，园林香雾浓，要从花里去，雨后自扶筇。>
<磐石清泉下，能生隐者心，由来车马客，空羡白云深。>
<故院知何处，他山度岁华，空门无去住，有佛即为家。>
<木落侵纡径，天寒早闭关，丹崖层万仞，可望不可攀。>
<留滞江南久，今来万里归，春风稍和暖，作意入云飞。>
<彼雏饰容服，吾稚业耕锄，不以贫惭富，贤哉妇儆夫。>
<山深豹子林，江迥桐君阁，客来抱膝谈，悠然在庐霍。>
<草木味自同，樽酒欢相与，旧梦忽以醒，恍不知何所。>
<溪水遥分越，江流暗向吴，洞庭无限绿，半入澹台湖。>
<绣衣无已久，石榻尚依然，不识寻山客，几人能爱贤。>
<海峤生片云，有时忽如盖，不挂飞来峰，悠悠拟何待。>
<爱此竹林下，秋兰花正开，采芳思共赏，有待故人来。>
<六月调神曲，正朝汲美泉，从来作春酒，未省不经年。>
<问安寝门外，旦旦俟鸡鸣，以至日中昃，居常尽此诚。>
<搴帘出户望，霜花朝瀁日，晨莺傍杼飞，早燕挑轩出。>
<独立暮庭中，齐腰雪几重，不因逢酷冷，那解识严冬。>
<桃源渺何所，不知有冬夏，堪笑市朝儿，炎凉争代谢。>
<去县日已久，威风尚尔寒，城中旧豪猾，不敢举头看。>
<云散雨初晴，长空月正明，中庭凉似水，兀兀坐深更。>
<脂肤堪奖与，墨面可讥诙，盐散徒云尔，心虚可比哉。>
<野航索兴短，画角催棹长，陂平风信软，不觉过沙洋。>
<池分襄汉水，岸夹武陵花，但得高阳侣，宁须问习家。>
<高卧谢喧纷，苔藓青如积，细雨启柴扉，空阶散鸟迹。>
<树福金岩顶，妆严琢石成，真容绘美素，图镂万年荣。>
<几欲衔环去，天寒旧路迷，梅边偶相得，并作一枝栖。>
<城云白欲曙，沙月上犹残，独步怜红叶，空庭玉露团。>
<池上雪初消，春鸦已占巢，自怜流寓迹，无地可诛茅。>
<薪水岁月间，勤劳徒尔尔，借问行路人，谁献辽东豕。>
<江南千里心，极北一回首，感兹水上萍，忍负杯中酒。>
<作诗惊百代，何辞苦雕裁，方与元化冥，岂知轩车来。>
<晓晴林鹊喜，昼暖蜜蜂喧，我老诗情尽，逢春亦一言。>
<坐石吊孤影，看云笑此身，蒲团无限意，分付与何人。>
<乍见钓鱼人，时逢斫草妇，崎岖小径行，大道如莽芜。>
<咄咄欲书空，低徊视草丛，白头吟莫苦，当是老来红。>
<世事尝艰险，僧居惯寂寥，美香闻夜合，清景见寅朝。>
<哀哀精卫鸟，东飞复西飞，填得海波浅，愁杀弄潮儿。>
<苍凉遁荒野，交与桃李绝，远聘不肯来，为君三磬折。>
<晓起坐书斋，落花堆满径，只此是文章，挥毫有馀兴。>
<元公古天民，污尊表其德，堂堂刺史身，甘隐漫郎宅。>
<霜菊花萎日，风梧叶碎时，怪来秋思苦，缘咏秘书诗。>
<暝色团一丘，炊烟四无际，如入法华境，面面青螺髻。>
<莲叶出田田，何人不采莲，偶然逢并蒂，双泪寄君前。>
<隐居亦非难，欲少求易遂，有意未成归，聊就茅檐试。>
<众沼皆涵碧，斯池独涌金，宝光中夜见，不是月华深。>
<自隐风流到，人前法用多，计时应拒得，佯作不禁他。>
<既自充楚佩，还曾入孔琴，寄言采芳者，云谷莫辞深。>
<半臂黑貂裘，迎亲下娣楼，新城贼难破，母去不须忧。>
<眼昏身手钝，上马怕风沙，只好扶藜杖，循篱看菊花。>
<城郭春初丽，笙歌夜未央，去年今夕酒，谁与共飞觞。>
<枯根寄断崖，槎牙老风雪，疏花如高人，敛衽不敢折。>
<寒梢虽数叶，高节傲霜风，宁肯随团扇，秋来怨箧中。>
<五游行归来，荷尔起常早，门前莫锄兰，云中种朱草。>
<山中有至乐，静者得其意，所以入山人，同来不同味。>
<塞翁马论谷，山房谷名竹，千驷后无闻，一竿清亦足。>
<渡水衣须扱，穿林手自披，经春脚力软，但恐上山迟。>
<冬至宵虽短，孤眠恨自长，枕单寒入梦，窗破月窥床。>
<山鸟戛曙烟，扶桑挂初日，岩栖学仙侣，应试餐霞术。>
<昨夜梦魂中，故人忽相聚，今朝看画图，江南一枝雨。>
<玉笋齐抽日，金釭竞列时，自然俱可爱，莫放画帘垂。>
<占断一房居，矶边足钓徒，如何贪出世，亦典了西湖。>
<一与西湖别，春风两度来，曾栖山寺里，日日待花开。>
<客行宜努力，时亦近醇醪，一盏熏人醉，云安米正淘。>
<白发持竿者，江华坐晨日，垂钩勿太深，恐落蛟龙窟。>
<语别既不易，况与子同生，如何携手好，忽作千里行。>
<独坐思芳辰，莺花笑冷春，自从妆阁闭，谁拂镜台尘。>
<闲亭对春雨，窈窕来城阴，初滋千门柳，复沾松桂林。>
<心逐边风远，流悲入汉庭，虽为沙漠草，终古亦青青。>
<谁将新月影，来挂寝堂中，会见圆明极，高悬碧汉空。>
<万卉凋零后，梅花开满枝，由来冰雪操，横笛不妨吹。>
<堂背萱花好，慈亲日举觞，南风吹缓带，比叶一般长。>
<秀峙交翠屏，清冷响寒玉，谷鸟时一鸣，苍苔此幽独。>
<晓入姑苏市，阊门系短篷，老人元不食，买饼饲山童。>
<黄金仙杏粉，赤玉海榴房，共斗今朝胜，盈襜百草香。>
<寒风振疏林，山中霰如豆，睡起开竹房，石泉动春候。>
<近水光初见，远山翠亦开，菊华还可采，行客盍归来。>
<千载兰亭人，所乐在山水，等闲一笑间，风度乃如此。>
<十方同聚会，个个学无为，此是选佛场，心空及第归。>
<子任调和逸，吾当噬嗑劳，生年虽后子，未老得先焦。>
<幽轩如镜净，峰好亸云鬟，不用称丛秀，为君名照山。>
<画堂灯已灭，弹指向谁说，去住本寻常，春风扫残雪。>
<秋月本自佳，况复秋水映，荡漾成绮章，一塘开悬镜。>
<流水随弦滑，清风入指寒，坐中有狂客，莫近绣帘弹。>
<自耸干霄势，应怜望岁心，试将肤寸泽，来作济时霖。>
<昔人泯黄壤，陈迹变沧波，劫火洞然坏，无如嘉句何。>
<敝庐吾亦爱，陋巷人不堪，痴儿蜗带屋，老子茧名庵。>
<幽明虽异趣，追远岂殊哉，隐隐闻箫鼓，神君尚冢回。>
<左选官期远，南归客路长，觐亲时正好，黄菊百年觞。>
<不到岁时久，重来人事疏，扫云僧亦去，谁伴主翁居。>
<浦口晚潮来，佳期那可待，浪急行兰舟，苹花更难采。>
<此为何处所，满目是琼瑰，圣人被褐怀，呆汉空手回。>
<玉阶生白露，夜久侵罗袜，却下水晶帘，玲珑望秋月。>
<老树半无叶，石根馀野花，高秋上河汉，用汝作灵槎。>
<马援屯兵处，南征汉将雄，椒房难掩绩，铭勒万山中。>
<长绠疑惊浊，轻瓢谩撇新，不知坭闪履，贪看过船人。>
<一年梅一度，花时可再旬，若无清夜赏，输却一旬春。>
<经世才难就，田园路欲迷，慇勤将白发，下马照青溪。>
<骚灵不可见，楚些竟谁闻，欲采苹花去，沧州隔暮云。>
<乱石苍松径，蔼蔼春风和，白云不作雨，空占碧山阿。>
<一雪正如此，乾坤何处看，都将无极妙，千古一凭阑。>
<阴阴山木合，幽处著柴荆，喧中有静意，水车终日鸣。>
<久断过从客，尤妨刈穫夫，羲和应烂醉，晨起失金乌。>
<柳条将荇带，隔水故相牵，欲采芙蓉赠，仍愁不见莲。>
<石壁千年立，池泉百尺深，萧萧陵下木，遗恨古犹今。>
<肉礧锦缠鬃，流云汗似红，太平无战伐，骖驔走沙蓬。>
<绿野孤亭色，青云众妙才，可能双宝剑，不为故人开。>
<白云几曾散，却作一楼贮，明月夜夜来，无人敢携去。>
<清林人迹稀，我来何所玩，坐看岭上云，天风莫吹断。>
<寻常重别离，此日不回顾，脱手即生天，得钱差可度。>
<昔人自羽化，枯骨尚安存，青冢藏金药，难招缑岭魂。>
<野桥人迹少，林静谷风闲，谁识孤峰顶，悠然宇宙宽。>
<皎皎天上月，随人如有情，何当背银烛，弃我如绝缨。>
<红芳开未繁，蜂蝶乱如织，莫羡上林春，同是东风色。>
<淮海身如系，岷峨路去赊，相思冰雪里，却立嗅梅花。>
<亦知春已近，不畏腊犹寒，竞兹艳阳色，明霞信可餐。>
<绿树连村暗，黄花出陌稀，远陂春草绿，犹有水禽飞。>
<触处天光发，何尝离定中，问云谁散乱，又道主人公。>
<萼密聊承叶，藤轻易绕枝，素华堪饰鬘，争趁晚妆时。>
<手把楞伽读，悬灯伴僧宿，夜闻风雨声，那知在深竹。>
<人生贵自适，于焉乐所遇，开轩水石间，无限湖山趣。>
<急雨暗洲渚，颠风吹客船，不知何世画，水墨水江天。>
<入浦风渐微，蒲帆不须落，秋光何处多，烟月溪边阁。>
<鸣筝金粟柱，素手玉房前，欲得周郎顾，时时误拂弦。>
<一别荆轲去，匣尘埋至今，为君重拂拭，𫗋𫗋动龙吟。>
<斑多筒簟冷，发少角冠清，避暑长林下，寒蝉又有声。>
<白尽汀蘋老，黄彫岸草秋，西风正萧瑟，何处不堪愁。>
<瓮菜抽青玉，葱根结水晶，此物江南有，沙场种不成。>
<珊瑚亦作林，红绝知三岁，自红开至黄，不忍离头髻。>
<尘事俄消日，他乡亦作年，功名惭镜里，儿女且灯前。>
<高阁对西山，飞岚落几间，开襟致秋爽，心与白云闲。>
<风雪不出门，苦吟何时已，沽酒城中还，先生拥褐起。>
<报越心何壮，贪齐计已轻，忠言殊不听，何用筑斯城。>
<青山在屋上，碧萝晓明月，照见屋下人，浮生落秋叶。>
<儒蕴披幽笈，仙图启秘关，嵩云为雨罢，来伴相君闲。>
<清晨步远庄，桑露湿衣裳，共道眠蚕起，寻枝摘叶忙。>
<水暖鸳鸳渡，风寒燕燕楼，桃根与桃叶，都在曲江头。>
<小怒不能惩，大怒且相袭，大怒旬日连，小怒时刻戢。>
<万片青芙蓉，纷诡皆奇石，何年化作羊，应是初平叱。>
<欲与春争媚，嫣然一笑芳，雨中如有恨，疑是为无香。>
<四方无事去，宸豫杪秋来，八水寒光起，千山霁色开。>
<辛苦浈江水，晨潮接暮潮，飞来金碧影，劫火不曾烧。>
<蓬莱巨鳌簪，此立向天外，仙人招我来，飞空振环佩。>
<西樵亦西华，同睡不同情，他时传睡法，不是五龙精。>
<道盏原非盏，言罗不是罗，只因山突起，个个尽如螺。>
<篁竹无人洗，烟云暗不开，网罗无入处，豺虎莫惊猜。>
<君恩华老境，庆事接新春，门户严呵禁，神应护吉人。>
<楼外雨初收，楼中人独愁，一声何处雁，惊破五湖秋。>
<汉帝欲成仙，王母从天下，结实动千年，三偷尤可诧。>
<路逢一老翁，两鬓白如雪，一里二里行，四回五回歇。>
<平生好须弩，得挽则低头，闻君把提快，再乞五三筹。>
<宝篆沈烟白，银屏燄烛红，不知窗外雪，撩乱拨春虫。>
<秋江有芙蓉，采采赠夫君，采之不盈把，聊以慰停云。>
<叶厚偏凌雪，花深欲妒霞，何年巢白鹤，还此顶中砂。>
<花枝出建章，凤管发昭阳，借问承恩者，双蛾几许长。>
<路扫饥寒迹，天哀志气人，休零离别泪，携手入西秦。>
<白瓦齐茅屋，青山盖竹楼，居人同野雁，杂住藕花洲。>
<岭尽还临水，溪穷又有山，人游明镜里，鸟语白云间。>
<烟开容蘤密，霜重放丛斜，插著星星畔，潜郎称晚花。>
<流霞满空庭，幽篁时自语，但见落花来，不见花开处。>
<远树摇山月，空江接楚天，行当峰好处，试与和鸣舷。>
<科头不见人，茶烟逗深竹，击石歌天风，落日在松屋。>
<圆蒲与方竹，伴我守幽闲，夜阑得禅趣，明月窥窗间。>
<既晚开何益，采之聊泛觞，书生自头白，奚用泣馨香。>
<此地别燕丹，壮士发冲冠，昔时人已没，今日水犹寒。>
<浦溆人家少，柴门白屋贫，年来增矿税，多作异乡人。>
<避地依荒谷，衡茅苟自安，门前山四塞，不用买峰峦。>
<鼻孔随人走，日中忽见斗，踏定太冲脉，壁上挂着口。>
<渊渊玉井水，碧净觉春归，不为洗红粉，邀郎濯锦衣。>
<溪岸野桥横，乌犍带犊行，无人挂书读，雨外候春耕。>
<牛磨人俱转，车旋水即流，争如霖雨足，所至息人牛。>
<醉与江涛别，江涛惜我游，他年婚嫁了，终老此江头。>
<八秩归乡井，交游一二存，固知年及耄，似觉老而尊。>
<刺船水中央，拢船乘晚凉，近番滩上过，叶里好鸳鸯。>
<林依玉照远，云为石盆留，春色年年好，溪山事事幽。>
<花发当村口，牛羊踏几层，仙人餐不尽，多半化为冰。>
<何日不悠悠，江花江上流，借问桃花坞，几度木兰舟。>
<雨随云气去，雷逐电光来，为爱秋凉入，轩窗面面开。>
<夜卧不成梦，凄凉谁见亲，起行明月下，凉影伴愁人。>
<早晚凉风至，萧萧闻竹斋，今年无客思，又有旧游怀。>
<瘦竹藤斜挂，丛花草乱生，林高风有态，苔滑水无声。>
<谁家细腰女，竞唱踏春词，红衫不掩面，微盻冶游儿。>
<此寺何年造，问僧僧不知，系马枯松下，拂尘读古碑。>
<苍阴羃杉松，延缘幽出谷，豁然天地开，八极启远目。>
<中夜起徘徊，天空月如洗，为忆闺中人，渺渺湘江水。>
<空陂放修竹，肃肃复冥冥，莫除坞外笋，从使入园生。>
<估客系征缆，渔家收钓筒，何妨千嶂黑，犹作半江红。>
<天用莫如龙，渊潜閟神功，一朝起平陆，八表皆雷风。>
<垂杨夹古岸，容我寄轻舠，莫向江湖里，惊风挟怒涛。>
<欲知看口色，春季忌于青，若似秋时候，医之必得宁。>
<阮家有贤叔，学孔更师庄，礼法容疏放，风流减少狂。>
<凉宵万籁息，明月流天中，放舟出浦口，仰面承江风。>
<上路各乘轩，高明尽鸣玉，宁知涧下人，自爱轻波渌。>
<悠悠江上水，青青窗畔草，寻乐及华春，吾今已衰老。>
<大邑周新造，曾孙武始王，伯夷方马谏，尚父已鹰扬。>
<别却安乐窝，远为羁旅客，梦我平生人，形容宛如昔。>
<水殿穿湖入，风阑过雨凭，微微夕阳外，时见出林僧。>
<松影乱书檐，鸟声隔山屋，有客抱琴来，为弹芝田曲。>
<至性存真操，娟娟冰玉清，斋居坐相对，永矢岁寒盟。>
<荧荧沙市灯，紞紞黄潭鼓，悠悠隐后帆，遥遥认前渚。>
<松与峰多怪，盘旋势万重，有时蝉蜕去，一半化为峰。>
<涧边濯足时，修途倦烦燠，振策欲寻源，山空无往躅。>
<焚香扫地眠，寥寥悟禅月，悦汲月上枪，松风响秋雪。>
<春来只烟雨，何必更留春，啼乌声声恨，情多太管人。>
<高斋坐来久，中宵月上时，家僮初睡觉，惊报早朝迟。>
<湾尽疑无路，堤回忽见桥，冬空仍水后，物物称萧条。>
<秋雨何潇潇，五更滴红叶，滴滴叶间红，可以比啼颊。>
<迟日江山丽，春风花草香，泥融飞燕子，沙暖睡鸳鸯。>
<濩落欹空旧，嵌岩掩半匏，不愁山雨湿，自有白云交。>
<淡月巡檐罢，虚窗发兴浓，区区一何幸，生长典坟中。>
<日出泛南塘，怅然望东郭，天长一鸟飞，金陵树漠漠。>
<古人悔归迟，三径随刈藁，有客近家园，芙蓉树树好。>
<隔墙听幽哢，入坐春融融，午梦恬不成，始知身在笼。>
<君为河边草，逢春心剩生，妾如台上镜，得照始分明。>
<风雨入夏凉，林花开复谢，深杯不共持，奈此消闲夜。>
<毕郢藏龙地，南岐集凤冈，嘉陵江水色，万古向西康。>
<积雾琐空岩，寒飙振疏木，游子勿言归，山程太幽独。>
<小雨破炎炽，满怀贮清爽，忽御两腋风，太虚一登赏。>
<寥寥谁与论，悄悄自怀恐，他日理韦带，知当移几孔。>
<视后而著鞭，书此以自儆，一言行终身，要处君已领。>
<不胜方寸乱，岂假二心持，忍矣王陵将，贤哉徐庶辞。>
<石道黄花细，柴荆白酒香，此尊齐天寿，何止傲侯王。>
<醴酝何曾乏，谁人遣白衣，叉头那未尽，时节酒非迟。>
<日入湖上昏，鲸音破寥阒，遥知诸僧定，炉薰坐禅寂。>
<刑于是妻孥，行道惟丈夫，一身丛怨嫉，庭户始乖痡。>
<老柏蜀人爱，甘棠召南思，领客清樾下，作诗咏歌之。>
<吐花当暮景，结实待炎风，无限调和意，都归笔砚中。>
<舞镜争鸾彩，临场定鹘拳，正思仙仗日，翘首仰楼前。>
<为爱微禽好，河洲尽日闲，无因疑过艇，双逐下前湾。>
<愚公移叠嶂，神助到盘洲，细问昭亭路，今非风马牛。>
<镜水及苎萝，相望不盈尺，郎家浣花桥，妾家浣纱石。>
<翩翩复翩翩，天生我亦仙，江山足风月，吟弄到何年。>
<莫向嵩山去，神仙多误人，不如朝魏阙，天子重贤臣。>
<伴我走道途，直前无葛藤，三年贫病里，几度送亡僧。>
<江上层云合，村村结暮阴，渔灯半明灭，风雨苇花深。>
<梅觉寒山春，月镜虚潭白，舒啸四无邻，松风响如答。>
<不学乘桴游，却为鞭石计，凭虚招米颠，花浪沾清袂。>
<鸟雀下前除，幽篁百尺馀，昨宵风雨过，寒洒杜陵书。>
<野岩非汝肖，山泽称吾臞，珍重梁高士，深知谢幼舆。>
<古有轻生士，今无起死医，可怜茂陵渴，犹画远山眉。>
<火宅煎熬地，霜松摧折身，因知群动内，易死不过人。>
<散步常依树，高眠且枕流，北窗陶令宅，南国庾公楼。>
<六龙忽蹉跎，川广不可溯，东风吹春水，乾坤莽回互。>
<裴回涧边石，小憩一悠然，不知山月吐，已满竹窗前。>
<经过今古客，一日几千强，旅店无眠夜，高山慨紫阳。>
<马蹄清夜月，人影玉楼春，朝来池水皱，定有赋风臣。>
<安期耸身坐，挥斥游太极，若遇谪仙人，鲸背分半席。>
<净相前朝寺，荒凉二十秋，曾遭减劫坏，今遇胜缘修。>
<色笑秋光淡，香嫌酒力悭，东篱在何处，客里见南山。>
<日日湖头望，望夫夫未回，无情春水恨，祇送别船来。>
<积水千年在，寒潭一镜开，楼台渺烟雾，何处近蓬莱。>
<春风有何情，旦暮来林园，不问桃李主，吹落红无言。>
<竹上斑斑泪，重华去不还，鸣条何处是，肠断九嶷山。>
<妙得濠梁趣，任公犗肯吞，□泉如有待，头角上天门。>
<啧啧雀引雏，梢梢笋成竹，时物感人情，忆我故乡曲。>
<万里长江水，春深可染衣，天涯何处客，遥逐北鸿归。>
<醉杀湘酃酒，频醒虎渡茶，何须涉江采，并着渚宫花。>
<鸟声催雨至，向夕又春寒，花片不飞去，图君拾取看。>
<闭门对孤灯，开门见明星，默默心底事，礧磈谁能平。>
<白榆何夕堕，危石青如此，疑是酒星沉，渴饮湖中水。>
<旌旗赴天台，溪山晓色开，万家悲更喜，迎佛送如来。>
<几年作盐梅，气质固无异，惟有消渴人，偏能识其味。>
<君王爱侵地，贱妾偶酬心，欲竟无言恨，那堪言外深。>
<崖卷层霄阔，溪穿碧玉横，银河一派水，终日泻天声。>
<花山极千仞，上有老君祠，何代来居此，青松有古枝。>
<莽苍疏林下，双禽相因依，终然自得性，何必上林飞。>
<休问桃源路，寻梅暂往还，梅花有知己，何必定湖山。>
<凉月满荒原，长空白露繁，偶来疏柳下，倚杖欲何言。>
<琴绝已多时，台存尚起思，遥怜千古调，只得一人知。>
<渔舸汀鸿外，霜天似水清，更无花上月，新句与谁评。>
<堂堂千尺材，为屏忍屈曲，终抱凌云情，不改岁寒绿。>
<夫子在川上，示以逝如斯，法天以行健，见易时见之。>
<何处春来早，坤仪物意熙，烟生金屋重，日上玉阶迟。>
<慎勿悲生女，均之有至情，萦能赎父罪，兰亦替爷征。>
<高阁湛虚明，一心照千佛，本向西方来，不随西日没。>
<烟雨棹扁舟，披蓑钓大泽，得鱼换酒归，始道渔家乐。>
<渺渺万里涛，风疾乱帆驶，惆怅对金焦，愁心满江水。>
<开明耀永昼，返照冈之麓，羡君桑榆功，芳名入奏牍。>
<霜重麟胶劲，风高月影圆，乌飞随帝辇，雁落逐鸣弦。>
<有醉销千日，无诗学四愁，几因君得句，技痒不能休。>
<玉斧初骑御，通明暂住居，翛翛轻吹度，洒落碧华珠。>
<谷口阴风来，山头暮云举，但见飞电光，山人贺春雨。>
<晴日登临好，春风各望家，垂杨夹城路，客思逐杨花。>
<澄江漾旭日，青嶂拥晴云，孤舟彼谁子，应得离人群。>
<盈盈绮闼女，生长不知春，开窗见百结，背面掩罗巾。>
<风雪无眠夜，泠然细省躬，此心诚易失，物理倍难穷。>
<十年戈甲际，四海烟尘中，惨惨鼓角晚，萋萋禾黍风。>
<频敲玉杵臼，香雪昼漫漫，却笑霜毛兔，丁东在广寒。>
<数点庐峰雪，吹入冲陶云，山灵定惊怪，佳景被子分。>
<春游翠微里，晚下白莲台，立马遥回首，青山暮雨来。>
<刺史放衙早，轻舟泛碧池，祗应官事了，来写放生碑。>
<坐久觉夜凉，月华淡于水，烛灭花阴深，湿萤飞不起。>
<斜月下西楼，凉飔袭毳裘，虚斋人语静，愁思漫悠悠。>
<花落东皇暮，春江深复深，双柑携向客，斗酒听鸣禽。>
<馀不溪上山，映我杯中绿，我醉狂欲歌，潜蛟睡方熟。>
<方惊匹练横，忽骇群羊散，纵使踣苍崖，老禅唯解看。>
<西瓯众半裸，南面亦称王，老夫亡高异，难镇万里疆。>
<林鸟喜人归，声声在竹扉，花含大小笑，笑客食春薇。>
<暗逐梁尘起，潜随烛影流，似怜歌舞处，故故入高楼。>
<侬爱峭帆风，身爱且从容，溪山任阔狭，面面青芙蓉。>
<石蜜化螺甲，榠楂煮水沈，博山孤烟起，对此作森森。>
<且喜台关上，梅花不笑人，摩娑古松树，十见老龙鳞。>
<黄菊故人杯，青山游子路，匹马向垂杨，回首燕云暮。>
<曾共看花发，无端又落花，春归君亦去，谁与惜年华。>
<冷猿溪上啸，寒溜槛边鸣，此处往来少，满庭秋草生。>
<寒日照流水，晚风吹古树，遥听暮钟声，依依度江去。>
<蹉跎岁事空，次第春风起，雪消夕阳平，彻底清江水。>
<蜡梅直何如，但闻郑家说，淡日明晨霜，凉酥点春雪。>
<苔寒两不借，对面宁尔劳，欲语二三子，卑之毋甚高。>
<峭壁拥双扉，亭亭夹翠微，山灵虽解设，不禁白云飞。>
<胜游何太远，飞佩入燕京，惟有湾河水，东流是旧声。>
<海水有枯竭，乔松易摧折，高名万古存，地志书英烈。>
<烟迷杨柳洲，水拍芙蓉岸，我忆南湖秋，西山暮云乱。>
<杨柳河桥馆，春风倒玉壶，离情不可道，江路满蘼芜。>
<山郭逢时雨，花轩纳晚凉，芙蓉隔秋水，客子急行装。>
<飕飕万峰顶，宇宙尽闻声，会得真消息，知予是强名。>
<碧窗红药砌，青简绿牙签，花落莺啼树，风回燕入帘。>
<纨扇已凉秋，红颜欲消歇，夜深下玉阶，独拜梧桐月。>
<春秋逾致仕，南北粗知名，有客来相问，如何不治生。>
<地胜江山国，风清令尹家，酒阑寒食夜，月上海棠花。>
<世事纷纷变，人生种种愁，行年三十九，得岁又平头。>
<团内一锄浅，毫端两诧深，广州初断葛，上党未蒸参。>
<夙心厌烦扰，无事即羲皇，山入晓窗碧，风吹午院凉。>
<微雪寒侵煖，新晴风扫氛，天公念穑事，秋稼定如云。>
<缅惟潇湘江，千里遥相忆，何当守一枝，与子期深密。>
<我坐名过实，欢哗自招损，汝幸无人知，莫厌家山稳。>
<流水溪头路，迢迢是去津，毋将洞中事，说与世间人。>
<城中得此观，不用远寻幽，松影半坛月，竹色一帘秋。>
<牛脊春阴恶，溪风布裤单，南人解占候，还有种田寒。>
<与卿俱七十，卿有好颜容，此后诗相寄，须兼枸杞封。>
<步兵旧游地，野人今结庐，千载同一调，志隐不志鱼。>
<园林作佛事，施子不少吝，携筇渡一溪，华藏愈无尽。>
<刻凿知何谓，弥年亦有神，宵行无足怪，一吼已惊人。>
<自从别銮殿，长门几度春，不知金屋里，更贮若为人。>
<鸟没山意寒，渔归水容夕，长啸望林扉，微风动萝薜。>
<何必关山远，凉风在殿西，箫声犹袅袅，舞袖忽凄凄。>
<古木列官道，春风老干柯，炎凉知几变，来往阅人多。>
<孚若如天马，轩昂不可羁，为贫疏饮客，因病出名姬。>
<芭蕉值秋槛，勿云憔悴姿，与君障夏日，羽扇宁复持。>
<赵公归休年，访师翠微间，始知浮世上，白日两人闲。>
<断取沧州趣，移来六月天，道人三昧力，变化只和铅。>
<九疑得道女，受事易迁家，诗赠金条脱，人逢萼绿华。>
<设户防来往，两崖相对青，山僧无一物，入夜不须扃。>
<人有岁寒心，乃有岁寒节，何能貌不枯，虚心听霜雪。>
<人皆爱莲红，我独爱藕白，那知根本心，偶向沧浪得。>
<嫩竹容归鹊，寒松捧落晖，危红和露落，空翠扑衣飞。>
<樵斧通深密，渔竿接混茫，风波非地险，荆棘乃天荒。>
<何处贞娘墓，青山卧绮罗，不知春色尽，无奈落花多。>
<世上倚冰险，山中读雪安，西风铸刚骨，更送一番寒。>
<牛归坡草煖，船系岸花零，白堕尊同卧，黄昏月照醒。>
<濂溪有此天，天外得此景，景中一衰翁，融入吟哦境。>
<春煖披香殿，夜寒长信宫，帝方安祸水，妾敢怨秋风。>
<南峤飘幡地，西华载酒年，使君携客去，何似谢临川。>
<我闼无纤埃，风日自清好，面面有芙蓉，何如交翠草。>
<气候如当日，山川似旧时，独来还独往，此意有谁知。>
<茶灶本笠泽，飞来摘茶国，堕在武夷山，溪心化为石。>
<磈砢万石底，滴沥泉一泓，裹茗欲煮尝，未有龙头铛。>
<陌上柳条新，逢春倍惜春，忽闻啼杜宇，愁杀未归人。>
<万里却来日，一庵仍独居，应笑谋生拙，团团如磨驴。>
<世路披天险，名声足是非，月明风下露，吹笛放船归。>
<远水生微凉，丹枫吹四野，秋色满晴川，揽之不盈把。>
<突兀是茅屋，摇兀是土桥，看山看水去，忘饥付木瓢。>
<晚云明漏日，春水绿浮山，半醉驴行缓，洞庭黄叶间。>
<只影寄空馆，萧然饥鹤姿，秋风北窗来，问我归何时。>
<正当艰难时，岂无济时策，连樯荆州船，悠悠回赤壁。>
<窗外正风雪，拥炉开酒缸，何如钓船雨，蓬底睡秋江。>
<世事惟高枕，窗含万壑秋，片云飞广漠，白鸟恋沧洲。>
<天女殷勤散，风姨僝僽空，儿童扫落叶，蜂蝶抱枯丛。>
<此地常无日，青青独在阴，太阳偏不及，非是未倾心。>
<爪牙了不露，谁能见其踪，超忽变化处，即此是真龙。>
<露湿藕花香，花折藕丝长，岂无凫与雁，不似锦鸳鸯。>
<薄薄觚棱雪，融融甲观风，晴光挟和气，先到少阳宫。>
<北岸亭馆众，最先登此台，台高望群峰，万里云崔嵬。>
<上苑花如锦，雕笼翡翠新，修篁邻野树，啼鸟一般春。>
<青莎白鹭洲，细雨桃花岸，看乘春水船，遥遥到天畔。>
<雪后逍遥谷，春风近玉堂，定应承雨露，白发对清光。>
<出城跨岧峣，惊目见花艳，飞盖每来游，佳境此其渐。>
<雨气侵帘入，风声托树长，片云能掩月，星宿此俱藏。>
<几日楼船发，洞庭湖水东，如何当别日，常是鲤鱼风。>
<初月蛾眉弯，纤纤出天外，幼女学穿针，多应下阶拜。>
<十八事舅姑，机杼任蓬首，照面不照心，照心妾不丑。>
<横浦关门下，秦时塞上沙，高楼吹玉笛，片片是梅花。>
<依依烟未歇，漠漠风初静，浮花满波面，不见参差影。>
<初看卧波影，应恐雨崇朝，过涧寻师去，端如度石桥。>
<佛手撑慈航，尚欲济我人，寄语作舟者，江涛渺无津。>
<萧萧山下人，闭门衣裘单，春心动溪谷，晓起扪松看。>
<心对寒灰死，形同槁叶凋，鸡谈共楖栗，蝶梦付团蕉。>
<一棹送君归，酒醒秋江午，正是莼鲈时，思君在何许。>
<牲碑别正朔，祠祝虏衣冠，神亦岂堪此，出门山雨寒。>
<辛夷花烂开，故人殊未来，愁看柳渐绿，忍更折残梅。>
<风摆莲衣乾，月背鸟巢寒，文鱼翻乱叶，翠羽上危栏。>
<滕六寒无恙，山河信手封，老翁无住著，随意系江风。>
<日夜江水流，不海水不止，孰谓流去者，不是海中水。>
<竹径通松坞，幽人自往还，焚香寂无语，落叶满空山。>
<谨母昧方寸，是处有神明，夜半为亲祷，空中弹指声。>
<楼倚溪头水，溪环竹外山，扁舟垂钓者，相对白鸥闲。>
<虚廊寂无人，饱看琼瑶堕，想像释迦文，颓然雪山坐。>
<晴气熏樱蕊，丰濛雪满林，请君三斗酒，醉卧白罗岑。>
<南山有佳木，柯叶正敷荣，愿图岁晚功，大用宁小成。>
<万峰围水田，行人驻不发，停车听鸟啼，但闻泥滑滑。>
<不知闭户久，但觉锁生苔，好客何曾到，好花长自开。>
<清江木叶脱，红树被秋堰，何处寻郭熙，寒山写平远。>
<时丰公事少，笔砚任横斜，环郭江山秀，人情等物华。>
<客枕正无憀，寒鸡鸣夜半，开门望天末，月沉星烂烂。>
<毁誉不入念，方知心已空，魔宫并虎穴，还与道场同。>
<几度寻春信，亲曾到石桥，寒云拂缟夜，恨不坐通宵。>
<眷此青田鸟，犹含碧落情，不能为若主，深愧九皋声。>
<丹霞熨朝旭，桂叶一何芾，中有骑鹤人，下上随云气。>
<玉貌同秋草，青青岂得长，已安殊类久，妻子亦何伤。>
<石室月既满，青林人未眠，带月步溪水，白云长在天。>
<传闻渝水上，蔽日甲兵尘，野战哀田叟，山行泣妇人。>
<彤阙收红绶，金门赐鞠衣，若无纤刺罥，一摘便须稀。>
<桂树凌寒开，香多嫌酷烈，不若早梅清，平生在冰雪。>
<原上高低树，天边起伏山，鸟来秋影乱，人去白云闲。>
<甘随团扇弃，无复贯鱼同，闻道阳阿燕，君王筑避风。>
<数点飘香雪，非关画角吹，惊心调鼎事，细雨绿阴时。>
<落日赤云西，青山照大溪，草堂松树下，坐听鹁鸠啼。>
<看花须看神，折花莫折残，但使花骨清，岂畏花地寒。>
<家住万山中，云峰翠几重，东山朝日出，望见海霞红。>
<生死与涅槃，都如昨梦耳，觉后笑呵呵，无彼亦无此。>
<旧国当年阔，暑风今日生，舟回溪几曲，人卧月三更。>
<堂堂八十翁，自喜无人识，外事了不闻，闭门看周易。>
<西岭障斜日，澄江来绕门，归鸦千万点，暝色入远村。>
<绝顶愁飞鸟，丹霞隐林抄，孤僧早闭门，荧荧佛灯小。>
<风落平沙稻，霜垂别渚莲，西湖三百亩，强半富儿田。>
<云沉波影暗，寺古鸟声集，平畴三尺青，风披见蓑笠。>
<长江浪滚雪，烟黑花争飞，可怪横流者，孤舟一笠归。>
<一夜中弇雷，率然穿作峡，蜿蜒诘曲中，时时露鳞甲。>
<轻舸迎上客，悠悠湖上来，当轩对尊酒，四面芙蓉开。>
<暝色满西山，将军猎骑还，隔河见烽火，骄虏夜临关。>
<长身一庭中，劲气九霄上，思公立朝时，凛凛不可向。>
<大海波涛涌，道人愿力坚，当头一截断，万顷看平田。>
<去去城南路，我马忽以停，知尔不行意，春原芳草青。>
<水马为妻婿，不久下泉乡，命里妨头妻，再得口天娘。>
<几度过僧院，山窗未有诗，当轩忽相忆，窗外有辛夷。>
<雨骤泉声急，云凉树色浓，不知何处寺，忽送一声钟。>
<可怜明月光，委曲照空床，自是元无梦，更悲今夜长。>
<去秋旱太甚，百神无不举，今岁感天公，时有容易雨。>
<惨惨日将暮，驱羸独到庄，沙痕傍墟落，风色入牛羊。>
<日观非岱宗，三更可见日，一气孔神时，坐得还丹术。>
<清净当深处，虚明向远开，卷帘无俗客，应只见云来。>
<为嗔王录事，不寄草堂赀，昨属愁春雨，能忘欲漏时。>
<鼎立悬胎鼎，炉安太一炉，但知生药处，便好下工夫。>
<山榴逼砌栽，山火一团开，尽日风兼雨，春渠拥作堆。>
<白云在山上，流水在屋下，此中自有人，请回俗士驾。>
<斲鼻昔常尔，绝弦知者稀，无人与争长，惟有钓鱼矶。>
<方田若棋局，水煖稻先熟，一半给官家，一半供𫗴粥。>
<北垞湖水北，杂树映朱阑，逶迤南川水，明灭青林端。>
<袅袅棠梨枝，珍禽啄花去，一片落长门，思君恐迟暮。>
<一峰际苍苍，遐瞩了无碍，湖色上人颜，崖阴落鸟背。>
<茫茫苜蓿花，落满金微道，一千里骥足，十二闲中老。>
<归路不觉远，月出静林峦，举头贪看月，误到别家门。>
<日暮虾须卷，亭中雅燕开，微风起苹末，波影动樽罍。>
<食芹知献君，嗜芰不忘亲，大节全忠孝，劳心思古人。>
<时雨雨三日，田家家万金，有年天子庆，忧国老臣心。>
<冬日且闲居，谁停五马车，从容见真意，锄尽世骄虚。>
<亭前竹色好，亭下池水宽，平波浸寒影，古镜飞青鸾。>
<为嫌太孤高，邂逅松梅友，忽与竹同评，是遇知音不。>
<渔舟何所至，两两镜光中，沿洄溯春涨，更喜天无风。>
<玉殓知无有，香魂计已销，频来吟楚些，岁久若为招。>
<美箭东南出，成林地不悭，禽胡如有将，寄与定天山。>
<折芦渡江来，已面九年壁，何事说经台，空中雨花碧。>
<已属畦丁了，都将菜甲耘，数时稽食籍，醢芥又羹芹。>
<信美非真美，徒劳本自劳，异乡今日社，寂寞食无糕。>
<松桂擢危岑，烟云昼亦阴，洞门虽不锁，谁测洞中深。>
<青冥风露凄，玉笙浮缥缈，石藓蚀秋花，萝月淡清晓。>
<暗室生云叶，灵岩吐石膏，何人吹玉笛，缥缈落青涛。>
<空翠湿香林，爽并金茎露，漱馀肌骨清，乘风纵轻步。>
<澄江净于练，归人浩思发，不信捲帘人，相思有明月。>
<渺渺蓬莱山，茫茫今古宙，洪厓曾否来，谩挹浮邱袖。>
<玉甃兰封麝，瑶池柳养金，宸章先造化，摛藻自春林。>
<浅立花枝上，红襟映萼明，汉宫谁最恨，不及尔身轻。>
<老枝当岁寒，芳蘤春澹泞，雾绡轻欲无，娇红恐飞去。>
<野寺十年心，无言坐灯下，夜半风雨来，萧萧打破瓦。>
<醉尔华阳馆，如登昆仑巅，白云一长啸，青山日夜迁。>
<楚水平如镜，周回白鸟飞，金陵几多地，一去不知归。>
<归自沙丘后，因专定策功，国由中府令，帝在望夷宫。>
<若个是何汤，老作受经生，一当天子问，推毂桓春卿。>
<从来上台榭，不敢倚阑干，零落知成血，高楼直下看。>
<雏雀学翻飞，不知毛羽微，青鵳笑高树，待尔饱朝饥。>
<梦中疑是实，觉后忽非真，诚知肠欲断，穷鬼故调人。>
<全肩担荷时，落日重回首，世无相逢人，先生不在酒。>
<花底住鸣鞭，晓行滩上船，上流风较稳，百丈不须牵。>
<五台五百僧，日暮鸣钟待，独有病维摩，未赴文殊会。>
<极目楚天遥，湖亭晚兴饶，平波千万顷，鸥影落青霄。>
<秋月扬明辉，芙蓉开朵朵，捲起水晶帘，明月清风我。>
<客有跛其足，莫登主人台，愿为南来风，长满主人怀。>
<卢生枕窍中，哀乐竟何用，我枕城砖卧，无窍亦无梦。>
<天清槐露浥，岁熟麦风凉，五日标嘉节，千龄献寿觞。>
<翠带悬珰重，凌波步步轻，春深不成怨，锦瑟夜无声。>
<剑脊秋逾劲，鞭根老更繁，何堪拜吾竹，尚可友溪荪。>
<苗枯亲未葬，号泣日于田，谁谓竟不雨，而能独有年。>
<绣幕珊瑚钩，春开翡翠楼，深情不肯道，娇倚钿箜篌。>
<两岸层层嶂，孤城面面山，横襟凭一叶，睥睨洞庭间。>
<擘石斗雷霆，蛟乎尔□怒，会当捲银河，凌空泻甘澍。>
<云归苹叶齐，雨积波声小，日夕水容青，飞来双白鸟。>
<山风吹水香，脱巾池上坐，盈盈千岁龟，飞上荷叶卧。>
<视人所不窥，修人所不为，奉以无愧怍，商丘是吾师。>
<多难凭吾父，提携在梦中，此身能老大，不敢恨途穷。>
<皓然满一洲，洲畔千樯列，不见舟中人，但见舟上雪。>
<神交倾盖上，心远著诗时，无由向人道，人亦岂能知。>
<海上扶桑景，清光日见君，祇愁风雨夜，西北有浮云。>
<吾病不忧死，本愿终不移，修供从今始，龙天鉴在兹。>
<寒光清邑里，夕望杳川原，左右云林旷，惟闻归雀喧。>
<立马固安道，客心殊未安，风尘追往事，犹怯路行难。>
<年方伯玉早，恨比四愁多，会待休车骑，相随出罻罗。>
<虬龙舞云端，风雨来海上，尚想堂中人，诗成一回向。>
<文采蔚斑斑，爪牙利如琢，白昼舞狐狸，待尔出林壑。>
<停把木兰桡，随风度画桥，夕阳低绿水，鱼跃出银刀。>
<日暮荷锄归，就此轩上息，西畴犹未耕，迟我养馀力。>
<韵胜谁能舍，色庄那得亲，朝阳一映树，到骨不留尘。>
<路远无书寄，天空有雁过，金钱聊远卜，何日罢干戈。>
<聚作梨梢白，轻争柳絮狂，夜来花里宿，通体牡丹香。>
<霜落洞庭渚，江南九月秋，稍违关塞远，适足稻梁谋。>
<羊车行乐处，歌吹隔萧墙，赖有邻房女，时来说故乡。>
<妾非宋家邻，亦笑巫山神，便是楚王来，掩面不从人。>
<入关但平田，复此得清响，何必问真源，神襟一萧爽。>
<万顷平湖水，晴光射早霞，红裙斗画楫，相结采荷花。>
<君如暑伏冰，所至自清静，翛然接新秋，已复天地性。>
<霜叶彫残芰，寒花发旧芦，一秋明眼处，落雁惠崇图。>
<甲第非真有，闲花亦偶栽，聊为清净供，却对道人开。>
<烂漫不解赏，飘零空惨凄，残红正满地，不忍踏芳蹊。>
<青松独受命，停雪待阳春，一遇樵人斧，同成朴樕薪。>
<千古水仙玉，坡以逋仙配，山谷弟山矾，两事同一意。>
<谁言匡阜远，亦似石城西，观主今何去，殷勤过虎溪。>
<清风千古曲，雪涧敲寒玉，谁能继此音，苍梧泣修竹。>
<元子说阳华，巉岩不可家，此招吾已诺，不恨客天涯。>
<空亭无人来，惟有白云过，山客扫孤峰，日日云中卧。>
<冒刃扶姑命，躯残刃折铓，至今荒冢里，赢得血痕香。>
<明月照河洲，露气闻芳草，幽村二三家，农事春方好。>
<玉露团幽桂，黄英送绿荷，秋容无间歇，衰鬓独如何。>
<蝴蝶亦有花，鸳鸯亦有草，花草总芬芳，要郎置怀抱。>
<经旬不出户，日夕对高林，何人识孤往，寂寂无弦琴。>
<一更打二点，夜夜此时睡，今夜当此时，不睡缘底事。>
<泉水清于玉，禅心净似泉，传闻玉泉水，曾吐钵中莲。>
<𫘧駬嘶金勒，干将吼玉龙，楼兰犹未斩，无梦到关中。>
<三声溪路绝，一壑同云多，寒光幽处近，形影托青萝。>
<竹萌何处在，石笋眼中青，乞取分幽径，难忘玉笋廷。>
<一年春好处，都在水边梅，似雪因风起，和烟带月来。>
<云去谷能幽，云来涧初白，惟有山中人，解指云踪迹。>
<稚子得严师，以道发明性，春馆江头开，诵声风外听。>
<不属蔚宗传，又非知见薰，从来香一瓣，只许自闻闻。>
<燕臣昔恸哭，千载为悲辛，圣代复元古，如君何足珍。>
<昔逢惠山人，曾说惠山好，季子千里来，同饮惠山水。>
<偶尔入名园，层峰环竹树，莫问是谁家，湖山最深处。>
<悠哉东湖水，不迎亦不随，相对澹无谈，可以乐我饥。>
<游梁复归宋，南北更相送，失得两如何，劳劳不如梦。>
<可怜负薪子，误有廊庙志，出门欲何之，马拙车未试。>
<御水冰销绿，宫梅雪压香，新年贺交泰，白日渐舒长。>
<虽无白家池，竹是九之一，新萌如许长，来岁障夏日。>
<咫尺不可见，夷门风雨多，一水非银汉，无梁当奈何。>
<不为恩情牵，含凄为汝贤，反目未曾有，齐眉四十年。>
<四老不知姓，相逢各问年，山深无甲子，黄发故依然。>
<愁来情绪恶，锦瑟只闲抛，一任朱弦绝，何劳凤嘴胶。>
<风叶相仍下，家童未埽除，绵联封蛰户，残缺带虫书。>
<夫婿咸阳商，家住阊门右，千金买明珠，照耀翡翠首。>
<云来竹影暗，雨过松声凉，若问西来意，溪深杓柄长。>
<悔与荆卿别，当时不请行，悲歌空慷慨，易水咽无声。>
<朴落非他物，纵横不是尘，山河及大地，全露法王身。>
<乍㬉回亭午，云生叶叶低，轻云将雨足，侵入夕阳西。>
<远雨渐入林，随风吹客衣，殷勤问独鸟，何事宿还飞。>
<欲与天籁争，披云独箕踞，忽作鸾凤音，犹然遍千树。>
<檀郎意憨痴，留灯照绰约，郎嫌罗帐深，侬嫌罗帐薄。>
<轻飙拂凉树，明月浸清波，酒醉呼不醒，万物将吾何。>
<柳侯好倔奇，颇类元道州，遂令舂陵行，至今犹风流。>
<岩石凝清粹，端然绝世珍，声清轻楚玉，色润胜燕珉。>
<白石积苍苔，青林杂红树，翘首望乡山，云深知何处。>
<鸣鹤操音清，兴幽发性情，听琴爱夜半，明月上残更。>
<青果来闽峤，分珍出御函，谁知辛苦后，滋味有馀甘。>
<芋叶深藏径，荷花浅覆艭，阶除驯白鸟，村巷接清江。>
<前山多白云，可望不可即，惆怅山中人，遥遥似相识。>
<莫谓老人倨，须知孺子贤，坑焚祸方烈，谁有素书传。>
<绿竹覆清渠，尘心日日疏，使君遗癖在，苦要读文书。>
<夜不闻白猿，朝不见白鹇，忘却下江水，错恨恋舟山。>
<罫布畦堪数，枝分水莫寻，鱼肥知已秀，鹤没觉初深。>
<箜篌君乡来，分明记江树，想君诗成时，梦作白鸥去。>
<过客危于惠，移儋远似琼，末年蕊珠殿，奏事独奎星。>
<万里扶桑国，年年贡扇来，皇都无酷暑，赐尔拂尘埃。>
<解补梁间垒，能寻花下门，春来与秋去，莫负捲帘恩。>
<寂寞何人问，韶颜镜里红，亦知年未老，无意向东风。>
<倦揽今书尺，时将晋帖看，殷生与宰相，一体问平安。>
<禾焦久断菽，卖妇还逋租，昨闻军书下，预徵今年租。>
<亲朋存者少，岁月去如驰，不记桃三窃，犹疑黍一炊。>
<湖上绿烟丝，迎风不自持，别离无意管，解斗好腰肢。>
<君爱堂前树，嵯峨碧干双，相思秋月下，枫子落云窗。>
<云月有归处，故山清洛南，如何一花发，春梦遍江潭。>
<水尽月还□，空摇幡不飞，自怜心转□，欲辨已忘机。>
<久不闻乌鹊，朝来噪不休，殊乡无喜事，应为买归舟。>
<老去心还竞，春来花又新，未应行乐地，偏惬少年人。>
<莫谓湖山景，寻常总一般，欲穷清胜处，须向雪中看。>
<起卧无时度，将身似狗蹲，肠中如粪结，巴豆最为珍。>
<极目斜阳树，乘风落月梁，更和山与水，并作一秋光。>
<衰鬓闲生少，丹梯望觉危，松须依石长，鹤不傍人卑。>
<总爱酡颜浅，谁知玉骨寒，昨宵孤月影，亦上曲栏干。>
<清韵因风远，泠泠万木秋，莫矜玄鬓影，叫白几人头。>
<天上列星坠，人间草木愁，满腔都是泪，只向暗中流。>
<云梯连石磴，香树锁松关，林壑疑无路，神仙别有山。>
<叠嶂寒林杪，招提满暮烟，渔归犹反顾，飞雁背江船。>
<阿戎胜此君，解颐须折角，玉版得细参，渭川成浪谑。>
<松林有茅宇，白云往还来，山僧爱云好，柴门夜长开。>
<昔在词林日，同看翠玉枝，好风清不断，曾结岁寒期。>
<赖有一铁桥，高高跨紫霄，罗浮离复合，不用涉江潮。>
<阿俊平生友，忘言金石志，永怀菡萏晚，应想峨嵋翠。>
<玉壶浸梅花，为郎治春酒，冰心故映玉，原是顾家妇。>
<老气苍莓合，幽英屑玉开，有人曾赏味，道是月中才。>
<当风鸦臭气，一个豆娘儿，熏得行人走，冲爷皱断眉。>
<故人已为土，衰鬓亦惊秋，犹喜孤山下，相逢说旧游。>
<四十垂垂老，文章岂更新，鼻端如可斲，犹拟为挥斤。>
<辍耕陇头夕，山云稍欲没，散发啸平林，饭牛待凉月。>
<日没还上天，月缺还再圆，如何同心者，一别阻山川。>
<世人竞蜗角，终日汩尘缘，谁谓名园内，深藏小洞天。>
<巫峡逢生日，夔州见立春，行年五十五，羞作戴花人。>
<问鸿鸿已归，问花花不知，却把凤凰箫，水晶帘下吹。>
<篱下多新菊，渊明归思长，主人方爱客，未得傲羲皇。>
<四老本英雄，来成羽翼功，向令秦重士，未必隐山中。>
<仙宫已降敕，雅有新迁除，乞为此阁使，云物屡卷舒。>
<儿童随伯氏，渔此供宾庖，江湖四十载，往迹惟神交。>
<都无看花意，偶到树边来，可怜枝上色，一一为愁开。>
<霜落水禽啼，寒流绕大堤，长鱼不受钓，跃过石梁西。>
<朕兆未分初，都卢只老夫，包羲太多事，胡处又添须。>
<平生王马曹，爽气在今朝，未了山林事，人之意也消。>
<处世曾无著，生前事尽非，一瓶兼一衲，南北去如归。>
<十日不尝鱼，九日不却暑，愿作西南风，吹侬转乡土。>
<君因赏月来，赏心不赏月，一夜冉泾船，千古王猷雪。>
<前峰与后峰，何处容吾屐，兀坐小亭幽，时闻空翠滴。>
<雄风摇碧绿，画角吊黄昏，一带分江记，双峰点海门。>
<独上平台上，风云万里来，青山一尊酒，落日未能回。>
<湖上初逢地，城中再会年，白头今老矣，青眼故依然。>
<神女得张硕，文君遇长卿，逢时两相得，聊足慰多情。>
<三月二十七，羌山始见花，将军了边事，春老未还家。>
<欲去更还顾，依依恋所知，今朝去京日，似子渡江时。>
<花疑天女现，根讶化人移，到眼如曾识，无心转见奇。>
<万事以诚立，不诚心不专，诚心非铁石，铁石被诚穿。>
<猛虎初入城，城中尽奔走，近来人狎虎，割肉喂其口。>
<寒潮落沙堰，高柳入荒烟，莫把长条折，秋来欲系船。>
<春涧鸣幽鸟，春华欲满山，不知人世事，一枕石泉闲。>
<方丈多花发，秋深恰似春，从师分数种，来伴坐愁人。>
<英英君令弟，介烈夙所秉，就死得处所，我意复何恨。>
<杨震香名重，边生午夜闲，铎鸣风教响，应起觐天颜。>
<兔子死兰弹，持来挂竹竿，试将明镜照，何异月中看。>
<一蛬何唧唧，吟落儿童心，只在竹篱外，篝灯无处寻。>
<花胜已宜春，剪彩更为人，风光今日好，颜貌一时新。>
<几树浓于茜，斜阳景最幽，忽因风雨尽，全减十分秋。>
<月从今夜满，秋向此时分，莫惜金尊数，清光喜共君。>
<交互明中暗，功齐转觉难，力穷忘进退，金锁网鞔鞔。>
<雪霁景如画，几家诗酒欢，谁知白屋下，连日有饥寒。>
<其外殊洁白，俯风临清流，其中乃贪秽，尽日鱼虾求。>
<出山静而清，遇石何不平，谁能携素琴，为我写此声。>
<仙子吹笙处，碧桃花正开，花边有竹实，留待凤归来。>
<久系怜瓜苦，无才荐玉盘，西风不吹落，留蔓到春寒。>
<晓游临碧殿，日上望春亭，芳树罗仙仗，晴山展翠屏。>
<孤绝山南寺，僧居无限清，不知行道处，空听暮钟声。>
<为蕙不为兰，是侬甘自贱，祗恐花虽多，馨香有时变。>
<梦有浮生相，浮生即梦同，浮生无用忆，遮莫忆梦中。>
<岂有夭桃艳，淡然群卉中，全身是清白，那肯媚春风。>
<我昔访君日，君来见我时，一般真意味，不许别人知。>
<彩树春芳满，仙蓂昼景长，早花依玉砌，初溜漾银塘。>
<花色亦何贵，画葵爱葵心，岂无桃李颜，要非君所钦。>
<自服大还丹，千秋去紫烟，徒闻不曾见，画里觅神仙。>
<月出东方高，剌剌灯下语，漂摇林中箨，淅淅如寒雨。>
<双栖平野间，弋者无所慕，何限放浪才，自得萧闲趣。>
<二泉门下士，海内早知名，通家一书札，万里各含情。>
<人坐秋树下，月在秋树上，苦吟落叶空，瘦影自相向。>
<空江白鹭起，远树苍烟合，日落泛舟时，长天见孤塔。>
<经年一会面，危坐拥寒灰，绝胜对馀子，一朝来百回。>
<挂席向南征，风微细浪生，捲帘烟树渺，何处棹歌声。>
<未坠高梧叶，初生玉井凉，愁心异潘岳，独自向河阳。>
<宿昔尚残暑，晚风吹欲无，不知留此住，更白几茎须。>
<旧址依然在，荒墟未百年，还分一桥水，流入几家田。>
<高岸已为谷，斯人如蜕蝉，固应留宝刻，信示当家仙。>
<为向东溪道，人来路渐赊，山中春酒熟，何处得停家。>
<十载风尘客，乘轺几问荒，察眉先自苦，何日见沧桑。>
<棐几铜瓶湿，闲看紫牡丹，莫教游冶客，时近玉阑干。>
<东郡经年久，西斋一事无，萧然静相对，惟有博山炉。>
<征戍在桑乾，年年蓟水寒，殷勤驿西路，北去向长安。>
<当日桃花坞，多应效武陵，春风今寂寞，犹以旧名称。>
<玉堂亦茅舍，未易得疏亲，且莫轻相可，梅非多可人。>
<元亨犹利正，始可用纯乾，未了一贞字，何由保性天。>
<门外青青草，今年更觉深，前时玉钗堕，侍婢不能寻。>
<采花莫掣叶，掣叶伤莲根，食子莫弃心，味苦生意存。>
<苍崖凌绛霄，横席坐高迥，遥夜闻吹箫，山空月华冷。>
<循循祇自守，何独此羌然，直以父在汉，忍将身犯边。>
<蕊破寒微却，东皇自斟酌，请向月中开，莫向月中落。>
<冯高览章贡，登楼见吴楚，帆远行尽山，江长流入雾。>
<柳色惊心事，春风厌索居，方知一杯酒，犹胜百家书。>
<袅袅秋风思，微波起洞庭，西林乔木底，雨卧一枝青。>
<德馨何酷烈，同心皆与知，灵根在何许，暗室毋自欺。>
<彭殇同此躯，颜蹠同此心，哀哉宇宙间，群生政林林。>
<眼能日月盈，为有陈根委，不别似兰斯，都由雁门紫。>
<山作屏风样，其如空翠何，不遮秋塞尽，空障夕阳多。>
<万象死灰色，千林号怒声，何人苦哀泣，冻竹强抽萌。>
<座上交游广，城南讲读馀，如何万金产，只解八分书。>
<翠袖擎金𧣴，香风动宝车，几间莫轻觑，故故薄云遮。>
<晚山新一雨，绿水漾秋霞，孤鹤来何处，低飞傍钓槎。>
<僧既非昔年，猿亦异往日，唯有饭猿台，犹是当时石。>
<不疑汝未彻，端的若为分，宝剑寒光动，桃花云里春。>
<积雪不知年，炎天生昼寒，南人初出塞，浑作玉屏看。>
<夜静琴还静，年春酒复春，何曾山水地，风月不□□。>
<扫园收槲叶，掊地甃砖炉，幸有藜烹粥，何惭纸作襦。>
<节遇清秋夜，幽怀倍惨然，故人千里外，明月自团圆。>
<草有长生者，无根叶自抽，秦皇不知此，误向海山求。>
<秋水湛然清，人间无数罟，游鲭时往来，鳞鬣净堪数。>
<一载涪江上，转添山野情，手携僧共出，笔放吏归耕。>
<玉笛吹残夜，声声太古情，美人何处觅，霜月正凄清。>
<故旧多星散，相思意惘然，病中孤好景，谁共对婵娟。>
<幽人无俗怀，写此苍龙骨，九天风雨来，飞腾作神物。>
<暮色看山罢，清宵寄此楼，细思名教旨，衰懒是吾忧。>
<坐久香销篆，更长烛屡花，一轮观浴兔，两部听鸣蛙。>
<马瘏仆亦倦，得休苦无多，剥啄复剥啄，奈此分阴何。>
<郎采白苹花，侬开青箬酒，夜宿武昌城，朝折西门柳。>
<几处白烟断，一川红树时，坏桥侵辙水，残照背村碑。>
<莫著白接䍠，且歌白铜鞮，虎头沽酒饮，紫盖听猿啼。>
<西山入拄颊，终带板绶累，悠悠轩中人，心闲得真趣。>
<莴苣宜生啖，蔓菁可熟菹，从今添菜谱，自合订农书。>
<旅食京华暮，那能不忆家，封书何日至，塞雁一行斜。>
<浣纱伤妾貌，折花伤妾心，郎君不相弃，请听白头吟。>
<青山多乔木，柳枝低婀娜，春风在毫端，高迁无不可。>
<卧病十馀日，不见西轩竹，稚子忽报言，新笋抽五六。>
<天下元无事，劳劳我有心，相携沙上语，山月二更深。>
<霜月夜裴回，楼中羌笛催，晓风吹不尽，江上落残梅。>
<寒威犹未敛，芳润已潜生，枯木逢沾湿，欣欣欲向荣。>
<南津赵佗石，云是昔人舟，长怀精卫志，不碍长江流。>
<独往意甚佳，兴阑良可惜，胡不造衡门，寒炉一相即。>
<道傍冬青树，人好树亦好，岂不缠风雷，青青自持保。>
<纤腰冻欲折，来探前村雪，幽禽莫相猜，岁寒心似铁。>
<潭水碧于蓝，中有蛟龙宿，山雨欲来时，树树惊飞瀑。>
<含笑掩罗襦，佯羞入深竹，漫劳赠妾辞，不解迎郎曲。>
<凤翥鹏鶱后，冲霄一鹤翔，九原知不憾，林立见三郎。>
<鳞鳞满江头，往来轻一叶，不用杞人忧，壮怀方击楫。>
<高台去天咫，有仙从此升，遗迹尚可攀，山云白层层。>
<茅屋南山下，细雨桃花谢，清晨起梳头，邻家作春社。>
<往事空求佛，当年误买邻，悠悠思舐犊，烟雨暗松筠。>
<秋风吹节旄，泪湿旧时袍，玉垒胡沙远，金城汉月高。>
<登城眺夕阳，惨澹群山色，何许最关心，愁云在西北。>
<楼对绩溪山，群峰耸晴霭，楼头聚爱人，相看终不改。>
<漠漠河洲雨，依稀辨村聚，时哉鸥鸟群，凌乱争鸣舞。>
<问君何日还，衷情赖汝宣，极目天边雁，频将尺素传。>
<几年种桃李，日望成大树，结实未堪尝，争来摘将去。>
<诸兄无可寄，一语会须酬，晚岁俱黄发，相看万事休。>
<嵚埼带古髯，瑰磊离俗态，更无儿女肠，须合整衣拜。>
<宗元敦友义，愿以柳易播，古来势利交，徒为青史涴。>
<恰恰今人用，明明古佛心，寒云归碧嶂，幽鸟下青林。>
<选德庭前柳，朝来漏泄春，等闲施御箭，穿叶捷于神。>
<重阍天上遥，长桥雾中阁，葛陂一丈竹，倏忽弄头角。>
<石濑分流小，霜林间树红，暮桥横隐约，寒锻响丁东。>
<小树生荆棘，棠梨结子幽，白头双野鸟，相对菊花愁。>
<窗中列远岫，傲杀谢玄晖，地是烟霞窟，身仍薜荔衣。>
<翻云还覆雨，天道几晴阴，义薄黄金重，人情似海深。>
<落日照江村，秋花艳欲燔，芒鞋遥路客，一步一纷烦。>
<轮如明月尽，罗似薄云穿，无由重掩笑，分在秋风前。>
<潇洒西河种，谁移向浙东，青枝太纤细，莫近楚王宫。>
<虹桥天际远，影落晚霞明，风卷垂幽谷，依稀饮涧生。>
<骥子大宛种，房星夜降精，汉家求不得，兵压贰师城。>
<南城空目送，西馆断心期，悬知今夜思，明灯半下帷。>
<寄语双莲子，须知用意深，莫嫌一点苦，便拟弃莲心。>
<门垣虽蠹坏，古屋尚深沈，鸟雀犹知避，斯民盍致钦。>
<桂冷微停素，峰乾不遍岚，何溪背林处，犹覆定僧庵。>
<马浮虽是谶，牛继亦殊闻，昔者车书共，天乎南北分。>
<未说花开好，团看叶自奇，明朝非愿避，爱树恐相离。>
<古木与云齐，门前百丈梯，我来烦想涤，疑是过灵溪。>
<采柏浮仙醁，凝酥点寿盘，君王千万岁，长奉两宫欢。>
<种竹密成丛，三径失长夏，俗客应不来，清阴在吾把。>
<花蹙红巾艳，枝攒绿叶深，开轩闲玩久，聊悦病来心。>
<手推呕哑车，朝朝暮暮耕，未曾分得谷，空得老农名。>
<松室开孤定，褰帏纳夜凉，婵娟依翠竹，无语过东墙。>
<赐沐有金钱，载酒西园暮，岂但沉隐侯，郊居白门赋。>
<兰草叶虽长，一茎祗一花，花多郎所爱，努力作春华。>
<危峰高不极，瀑布半空飞，岩风吹莫溅，恐湿绿萝衣。>
<水抱云根净，林含雨气凉，征鸿飞杳渺，秋思满潇湘。>
<山中有幽人，独步溪桥月，莫问兴如何，披图亦清绝。>
<公馆似仙家，池清竹径斜，山禽忽惊起，冲落半岩花。>
<银鱼笠泽生，小白无乃是，季鹰思莼鲈，此味未应弃。>
<悔却与欢期，空房香烬时，那能如宝鸭，冷暖腹中知。>
<为问南栖鸿，何时至江浒，欲寄一行书，借我双飞羽。>
<岩畔春将老，阶前碧草深，浏阳好风骨，一句有知音。>
<秋风五两席，点点聚复散，不信小小觉，飞飞速征雁。>
<日落石窗时，林花起幽色，不敢窥蛟龙，雨昏潭影黑。>
<桂阳去衡阳，道里端能几，倘许钓竿投，春风叩葭苇。>
<古径罢呼鸾，高台不堪上，奈此霜魄孤，悠然照林莽。>
<一脉同澄湛，分流到各家，竹炉新火活，瓯面乳生花。>
<兰在在幽谷，行子在歧路，蓼虫居蓼中，人生不知苦。>
<八请犯天颜，今朝出汉关，浑如倦飞鸟，日暮傍巢还。>
<我爱西岩好，他乡说故乡，扬州回鹤背，燕国射龙光。>
<拾青容色混，著紫宠光偏，幽径留风月，行多履易穿。>
<树老幽人屋，云深野衲家，门垂彭泽柳，圃接邵陵瓜。>
<裂瓦寒霜重，铺窗月影清，灭灯惊好梦，孤枕念深情。>
<画处本天地，占时通鬼神，自然大道理，丝发不由人。>
<别岭有精庐，林峦亦幽绝，无事一往来，茶瓜不须设。>
<北湖境自舒，水迥山更碧，雪衣故飞来，照影共清白。>
<江南山尽处，两山如石门，溪流湍激雪，残日雨犹存。>
<著柳成新绿，吹桃作故红，衰颜与华发，不敢怨东风。>
<怅望白铜鞮，醉听金缕衣，花间愁落日，老更惜春归。>
<共拟怀人作，先成幼妇篇，微音知者少，佳句法谁传。>
<不睡爱听雨，雨声听不明，莫能新梦去，怕有旧愁生。>
<天涯尚有穷，别恨终无极，日照黄檗藩，可怜苦离色。>
<山泉自宜清，海水自宜浊，高深既已殊，浓淡休相学。>
<来时无一物，去时无一物，若要我衣钵，两个光卵核。>
<幽深殊世界，长望挹仙源，仙在人间是，相逢笑不言。>
<亭亭涧底松，干凌雪霜孤，既无鸾凤翔，鸟雀来喧呼。>
<结发为夫妇，恩情两不牵，今朝闻汝死，不觉情凄然。>
<铜史供新历，壶天报早春，桃花开阆苑，柳色动瑶津。>
<故人有孙宰，义均骨肉地，连为粪土丛，挥手洒衰泪。>
<双峰起云际，髣髴五侯门，烟霞锁不开，曾无车马奔。>
<古洞入青冥，山通武陵渡，渔郎莫放舟，恐失花间路。>
<高枕形骸外，空江何限情，落叶不成调，半夜起秋声。>
<邀出苎罗山，送上姑苏台，果迷吴主意，都忘越兵来。>
<大奴调鹞子，小奴调鹌鹑，中奴持弹弓，游戏出龙津。>
<故人多在北，候雁又回南，知有平安信，声声语再三。>
<长呼据竿头，他人焉置足，环瞻匪尔荣，将以尔为鹄。>
<混沌谁凿开，万象森以朗，山高水自深，中有石如板。>
<何面与荀香，美丈夫可试，不学海棠花，只如妃子睡。>
<西方金粟身，仁立双林下，给园无秋风，布地却非假。>
<西园复东园，焚香送馀日，微风扫落花，忽堕幽人席。>
<日永蚕收簇，风高麦上场，朝来藉田令，菰黍献时芳。>
<丹灶几时开，妆成倚镜台，不须嗔窃药，本自月中来。>
<黄花香裛露，采采满东篱，不有陶元亮，谁来倒酒卮。>
<千顷水纹细，一拳岚影孤，君山寒树绿，曾过洞庭湖。>
<中路怜长别，无因复见闻，愿将今日意，化作阳台云。>
<白也遭时网，临年放夜郎，何妨去物远，当道横豺狼。>
<水国神仙宅，吾今过此中，长桥千古月，不复怨春风。>
<风雪下茅檐，出门无去所，凄凄儿女啼，日晡犹未煮。>
<古石生幽兰，孤芳贞且妍，何由遇君子，移置瑶台边。>
<人生等戏剧，衮衮徒区区，老身其回头，今有古非无。>
<山色黛眉远，溪声玉佩珊，溪山怜逐客，故为结清欢。>
<花开罢读书，相对一冬馀，香使春风暖，氤氲满太虚。>
<一雨缘南浦，波明柳荫门，遥知湔裾处，为我一攀翻。>
<水乡丰德郡，萧寺远浮烟，地近村灯近，天垂水气连。>
<飞流三百丈，日射碧琉璃，一气何终极，淋漓自不知。>
<水清不生萍，况复生鱼子，僧面此中看，分明佛光里。>
<一别情无限，愁心寄晚风，羡君佳句好，白云和难工。>
<曲池鹅鼻骨，胀时不在针，芸台并紫葛，巴豆最功深。>
<芳意传梅信，东风到柳边，王春在除夜，明日是新年。>
<剪得责鸾尾，凉阴欠被分，山风一披拂，扫动石坛云。>
<蒲葵两钱扇，漫写未嫌轻，老媪持将去，无端色不平。>
<医书攻百病，惟有老难医，雾眼朱成碧，霜颠涅不缁。>
<讼牒如蜂房，未易谈笑理，却思买扁舟，归钓荆溪水。>
<帐旁白头吟，喁喁小窗下，应知旧侍儿，祗宜将换马。>
<何处瞻衡宇，西江烟水村，彭郎矶上月，送汝到柴门。>
<茅屋隔榆林，孤舟系柳阴，明时无逸客，谁在白云深。>
<人家住草莽，暮烟青菹茹，沙岸无古木，河浑多大鱼。>
<三山岂仙居，百世真道学，荒台明月秋，怀哉彼先觉。>
<天香生玉树，云影动琅玕，对酒惊春事，开门识岁寒。>
<飞雾不成雨，幽人懒出溪，落红双雉过，新绿一鹃啼。>
<林暗罢收笋，蹊空初扫花，静中泉落岸，清极雨沾沙。>
<许厕高斋唱，涓泉定不如，可怜谯记室，流水满禅居。>
<瑞雪收残腊，和风报早春，祝尧千万寿，常与岁俱新。>
<红艳照寒光，江天木末霜，楚歌行结佩，秋思满潇湘。>
<夙驾巡边徼，归程隔乱山，长安花木丽，春苑待君还。>
<一夜春风发，芳心不自持，侵晨携女伴，花下对弹棋。>
<回经捲雪楼，神鸦啼不去，记得泊舟时，月明天欲曙。>
<荒鸡隔水啼，汗马逐风嘶，终日随征旆，何时罢鼓鼙。>
<三年梅岭色，并作此朝春，留得东风旧，吹来百卉新。>
<密密谁知要，明明许也无，森萝含本性，山岳尽如如。>
<平处须忘险，危时好计安，兴亡关一著，慎勿等闲看。>
<行尽离骚国，春深未见兰，容非隐君子，甘老蕨薇间。>
<灵艾传芳远，仙蓂吐叶新，配乾资厚德，介祉集嘉辰。>
<空江不见人，飞雪纷如剪，独有垂钓翁，孤舟水云远。>
<菊以黄为正，梅惟白最佳，徒劳染千叶，不似雪中花。>
<孤村翳余景，秋风在空谷，落日淡烟芜，坐看千里绿。>
<天地应怜我，遗留钜力神，定须凭国手，神妙与传真。>
<不见屋外溪，但见屋上山，云月复风雨，展转朝暮间。>
<正直余何有，道义卿所持，但自保坚固，无论险与夷。>
<新月如弯弓，清光射太空，看看三五夕，还露广寒宫。>
<何处吹横笛，萧萧荻苇丛，徐看钓艇出，蓑笠一渔翁。>
<西北朝宗派，东南合踏潮，长风随入夜，吹作雪翻飘。>
<卷书置案上，默坐初不看，侍者空堵立，湛然惟壁观。>
<水落银塘净，芙蕖飒已秋，可怜枯叶上，乃有绿龟游。>
<真人已不死，外慕堕空虚，犹馀好名意，满树写天书。>
<世累为身累，闲忙不自由，殷勤辋川水，何事出山流。>
<那堪镢头边，勿令有断绝，老戒不放伊，携之入闽粤。>
<亭亭风雾中，琳琅自成圃，何言对此君，大业在千古。>
<身绝一毫荣，胆落几回醉，难忘踏霜茅，忍冻吟冷翠。>
<野烟寺初暝，僧添宝篆香，鲸音送残照，敲落楚天霜。>
<十里□山路，茅檐五七家，机舂人不见，流水自翻车。>
<观音与文殊，示我常飞动，吾今已归真，触处皆无用。>
<笋成森碧玉，麦熟敛黄云，村酒不堪酌，一杯能易醺。>
<岸植木菡萏，池栽水拒霜，那知一家种，同艳不同香。>
<愁将万里身，来伴看花人，何事独惆怅，故园还又春。>
<短发飒风吹，盛年逝水过，古今梦几回，静眼忽窥破。>
<点异二三子，铿尔舍而作，江上数峰青，湘灵徒寂寞。>
<潮来鱼网设，潮去鱼网收，士生那无学，学则德业优。>
<泠冷七弦琴，飞声白云上，三十六洞天，不假卢敖杖。>
<区区蜀地老，窃号道门英，已摧头上角，何用口中鸣。>
<新月出易没，残叶坠还鸣，客中自无寐，元不为秋声。>
<车马阊门路，生前多故知，青山映疏雨，有客为书碑。>
<欲见初容烛，将升尚有星，渐高围渐小，云外转亭亭。>
<碧落风烟外，正朝发早梅，散空香郁郁，应为剪刀催。>
<采菊偏相忆，传香寄便风，今朝竹林下，莫使桂尊空。>
<夜下竹林滩，水平船不动，倚棹醉眠人，襟怀浩难共。>
<交期相惠好，青灯共斯阁，话言杂今昔，心事兼悲乐。>
<朝暮耕鲜云，结子如黍密，煮作山中饭，还共山人食。>
<筑城声酸嘶，汉月傍城低，白骨若不掩，高与长城齐。>
<寿夭虽云命，荣枯亦大偏，不知雷氏剑，何处更冲天。>
<短棹层冰上，汝啼应苦寒，初生便行路，泪落此江干。>
<惊觉蘧蘧梦，频闻恰恰啼，只疑窗纸外，却在柳阴西。>
<漾漾通仙穴，潺潺入故城，晚来丘壑思，并为一渠声。>
<暑雨发新霁，征车在都门，之子别我去，行逐燕然云。>
<东阁赋停云，寒梢上新月，惜别花又开，关山路难越。>
<清泉绕庭除，绿筱映轩槛，坐此何可为，惟宜弄铅椠。>
<写书今日了，先生莫嫌迟，明朝是假日，早放学生归。>
<青云𫛛鹊观，赤日凤皇台，司马文园病，谁言献赋才。>
<香自暗中生，消人寂寞情，闻香难入定，徙倚到深更。>
<岁闰寒酒薄，风回水自生，杖藜随小步，极目大江横。>
<我家烂溪边，出门即溪水，秋来溪水深，处处菱歌起。>
<花含太古雪，一片已寒人，不是馨香绝，如何答好春。>
<水穷草木稀，云间但高岫，人家无寒暑，海潮以为候。>
<趋向杨遵道，超迁贾太中，凝香清禁坐，不是学冲融。>
<厅左清闲处，金猊罩宝香，令君今学道，来此吸朝阳。>
<秋林本自萎，朔风劳尔怒，客子赋无衣，哀鸿夜中度。>
<挺挺霜中节，亭亭月下阴，识得虚中理，何事可容心。>
<官梅犹注萼，御柳渐垂丝，太母如任姒，深居宝俭慈。>
<问衣何自来，祖师传迦叶，不悟曹溪舂，居然一方铁。>
<曙气薰云壑，香风恋草堂，小舟轻一叶，恰好受风光。>
<拟去竹坞间，煎茶炷新料，从容二士谈，领会一语妙。>
<门前短石桥，日日送君过，归来院落间，还作北窗卧。>
<君家石冈侧，门对石桥幽，桥下澄源水，还归萧峡流。>
<传得上林种，曾于艮岳栽，吾君无嗜好，不贡一株来。>
<事以诗书立，国惟仁义昌，当年衣带水，元不管兴亡。>
<今日真仙宅，当年处士家，江梅疏影尽，无数海棠花。>
<晃日金英动，牵风翠带浮，何能常对此，忘却杞人忧。>
<独学恐孤陋，要须亲友朋，虚斋集群彦，共对短灯檠。>
<书从北阙上，文自北山移，樵牧俱生怨，耕锄已过时。>
<君毋求险艰，我只造平易，荡舟几半日，借问诗成未。>
<小径流萤满，飞飞绕树枝，夜游能秉烛，不必照相随。>
<昔年君别妾，江上春风早，今日妾思君，秋庭生秋草。>
<张公江海客，亦诵龙虎文，他日相逢处，罗浮鹤是君。>
<白鹭青天映，红妆绿水遥，笑语荷花里，争荡木兰桡。>
<胡床挂空壁，穷巷有深居，满目繁华在，先生独晏如。>
<佩玉半零乱，繄谁吊楚英，醉香魂未返，愁听打蓬声。>
<我爱通羊好，环回云水间，重峦与叠嶂，真是翠屏山。>
<溪面寒无风，澄莹千丈绿，我欲放轻舠，霜镜不可触。>
<四海游长倦，百年愁半侵，赖窥明镜里，时见丈夫心。>
<寒塘净如镜，云冷水荭秋，溪鸟无情物，悠悠不解愁。>
<三人相对眠，眠中各自梦，觉起偶开门，老树绿不动。>
<有名见郑风，今赏异畴日，采花当采根，可能治民疾。>
<异域经年到，孤舟万里还，壮怀看入鬓，惶恐过前滩。>
<鸾凤飞缘壁，虹蜺下饮溪，一家蛮瘴里，九折夕阳西。>
<九月罗浮道，无衣亦不寒，奇峰三十二，直作夏云看。>
<罢阅案间牍，复辞江上家，千山迎白下，一骑入京华。>
<平生愁作别，今我适长安，忍使乡园客，都成梦里看。>
<古德杖头挑，今师竿下取，月满体自如，清光无处所。>
<自尝郑樱桃，百果不挂齿，生憎寇觅儿，眼中复有耳。>
<昼永春庭邃，双飞燕隔帘，袖随帘捲翠，时见玉纤纤。>
<无非悲宁戚，终是怯庖丁，若遇龚为守，蹄涔向北溟。>
<只爱樵歌好，那知有杀心，分无焦尾日，世自寡知音。>
<白石明春泉，苍林暗春雾，马蹄从东来，失却山间路。>
<小舟乱如叶，沉雅深渊中，衔鱼自飞起，不敢惊蛟龙。>
<垂垂雪中枝，暗里度香远，忽动调羹机，黏枝花力软。>
<巴山一夜雨，剪烛话西窗，何似潇湘浦，孤篷宿大江。>
<孟光裘褐者，居与伯通邻，何似梅家女，风流在富春。>
<五更山外鸣，斗低残月小，唤起利名人，仆仆浑无了。>
<千载几梅诗，难在道著处，便是武夷翁，亦赏西湖句。>
<春濑与烟远，送君孤棹开，潺湲如不改，愁更钓鱼来。>
<肉色欠纯正，腰上多红铃，月头红白间，百战不能赢。>
<人心灵更妙，易放实难收，悟得防闲计，专于敬上求。>
<元夕村村鼓，春山处处花，韶光宜对酒，行客倍思家。>
<翠竹是真如，目前须荐取，恁么做禅和，被人鞔似鼓。>
<夜榻近虚檐，独卧玉蟾冷，梧桐气先夺，端不碍清影。>
<野吹竹色寒，下有古涧道，牧儿放箠眠，牛马龁风草。>
<一览断金集，再悲埋玉人，牙弦千古绝，珠泪万行新。>
<阅空终慕卷，掩卷一沈吟，我有终身念，卷之无处寻。>
<艰难奋长戟，高义薄曾云，死为殊方鬼，三夜频梦君。>
<青莲如华盖，明珠朝露鲜，风来荷盖侧，珠亦不成圆。>
<孤灯坐来昏，凄其不成宿，夜鹳忽惊栖，翻飞入修竹。>
<欲逐淮潮上，暂停渔子沟，相望知不见，终是屡回头。>
<桃花产灵洞，开落已千秋，欲觅栽人处，唯看水上流。>
<庄生坐濠上，下玩戏鱼跃，鱼固不知人，人奚谓鱼乐。>
<似雪味能珍，肌肤雪后身，花香还胜雪，未信雪如人。>
<色与香同赋，江乡种亦稀，邻家走儿女，错认是蔷薇。>
<篱菊初残后，疏香忽傲霜，一枝冲腊绽，紫瑰列金房。>
<修篁含雨馀，枝拂清风起，扫破碧玲珑，高堂净如洗。>
<八日夜潮落，扁舟来自东，天与还山意，为借满帆风。>
<歌声何处动，独立又黄昏，自愁成感叹，不是怨君恩。>
<三孔吾渭阳，犹及见仲叔，堂堂舍人公，再拜但乔木。>
<老身何可病，客舍只宜晴，晓鼎催煎药，窗间又雨声。>
<江左十年别，儒冠载道身，芙蓉峰上月，兰芷意中春。>
<遥山深秋色，总被草堂分，篱外涓涓水，流来半是云。>
<月白银河淡，天青玉露微，夜凉眠不得，花气袭人衣。>
<映竹借幽色，浮华流妙香，春游多热恼，暮饮得清凉。>
<滔天来洚水，震瓦战昆阳，此敌犹能禦，春寒不可当。>
<台高上霄汉，人远绝嚣纷，秋中午夜静，万里无纤云。>
<柳玭著家法，马援述交情，人称世济美，谁谓公惭卿。>
<遥林山暝色，返照入疏树，一与幽人期，徘徊不能去。>
<二水交苕霅，流从天目来，白鸥飞不尽，争拂酒船回。>
<种蕙爱其花，种兰爱其叶，兰蕙本相依，春风莫私妾。>
<贪作梅花梦，都忘柳絮禅，可怜人与月，不似夜来圆。>
<石马残陵下，金凫出藏中，谁云樗里智，卜墓近秦宫。>
<竹几匡床稳，幽轩更洒然，小窗明月下，来伴道人眠。>
<萱亲垂九十，游子尚天涯，莫舣仙城棹，南风夜引旗。>
<吹笙古仙人，政要玉棺埋，借问双飞凫，何时离县斋。>
<家住青山下，船头一钓蓑，片帆侬使惯，只是怕风波。>
<寒溪上下碧，水鸟去来轻，衰柳伤秋色，应知画不成。>
<甲子今重数，生涯只自怜，殷勤元日日，欹午又明年。>
<彩凤有遗雏，喤喤泣载途，神龙亲哺育，跃马赞皇图。>
<醉时愁亦乐，老去日如年，惯见红相别，欣逢绿又鲜。>
<三十六峰东，萧萧枕簟风，梦寒飞不远，只在乱云中。>
<晓起一开镜，梅花影镜傍，转镜失花处，方知不是妆。>
<清影笼寒水，幽香逐晚风，和羹人已远，溪上自芳丛。>
<秋为枣多暑，天因禾未霜，吁嗟尔凶虏，宜亦畏皇纲。>
<有堂不忍登，有口不忍说，说著登堂时，酸嘶暗流血。>
<花萼蜂儿影，帘旗燕子风，游丝避金葆，吹过紫垣东。>
<丛竹无端绿，幽花特地妍，飞来双蛱蝶，相对意悠然。>
<彼美烟霞姿，巉然亦奇怪，不登奇章门，足以当吾拜。>
<陶公宴参佐，限极每欢馀，忆与亡亲约，凄然不敢逾。>
<相见必破颜，来往永无期，出塞将十年，始如初逐时。>
<金卮湿花露，罗袖留春云，冶容月同皎，微词人莫闻。>
<公为名利隐，我为名利来，羞见先生面，黄昏过钓台。>
<平地虽然远，那知物物新，危楼一百尺，别有万般春。>
<耶溪采莲女，见客棹歌回，笑入荷花去，佯羞不出来。>
<翠盖蒙尘飞，仗钺奋忠烈，千秋沧海南，事与云水白。>
<闻说寺飞来，如何不飞去，山高涧水深，钟罢闻僧语。>
<惨澹芜城暮，萧疏野树寒，登山不惮远，反恐下山难。>
<花雾晓濛濛，落红飞不起，文采双鸳鸯，荡漾绿池水。>
<辛苦忘平生，云深出林坂，短衣不掩胫，行歌落日晚。>
<管领神仙侣，追陪山长家，往来惟意适，歌舞对年华。>
<未结金丸果，先吐黄芽花，却误林和靖，翻疑姚氏家。>
<晨径露萦草，午园风振条，鸬鹚窥浦溆，翡翠集兰苕。>
<白屋多强仕，朱门屈壮夫，万端皆落后，不独是屠苏。>
<屋傍青山下，人归苍莽中，未开云外户，先听水边松。>
<青山临黄河，下有长安道，世上名利人，相逢不知老。>
<旧寺丘墟后，重兴岁月赊，莫将闲祸福，容易托僧伽。>
<去年看花处，不见有人行，蝴蝶犹飞去，满园芳草生。>
<影浸苍凉月，香随澹荡风，露华初泛泛，秋思莫匆匆。>
<山中一枰棋，尘世底事无，若复计胜负，与彼亦何殊。>
<华亭不相识，卫国复谁知，怅望冲天羽，甘心任画师。>
<荷落一池风，菊开三径雨，无穷离别怀，况听寒虫语。>
<兀坐读遗经，青灯照寒雨，风送隔墙声，并入芭蕉里。>
<柳阴随意绿，花片恼人香，静院无来客，游丝百尺长。>
<西风洞庭波，落日苍梧野，挈兹瑶芳枝，将以遗行者。>
<草木忽妍丽，爱此春日光，缓策入前村，振衣一徜徉。>
<君家清癯生，风姿极孤峭，我欲为传真，世岂无笑笑。>
<东风昨夜到，送喜入城来，仗尔春阳力，千门万户开。>
<巀嶪风门口，坡陀虎穴西，向来梵云寺，秋草鹧鸪啼。>
<酒专风月权，诗欠江山债，恐是试长房，尘劳君少耐。>
<野色琴书里，江声枕簟傍，恰称幽人卧，湘云昼满床。>
<引杖深溪流，今朝添几许，定是岫中云，去作山头雨。>
<缁尘浓不到，惟有瘦琅玕，梦尽潇湘雨，何如此地寒。>
<日暮风雨恶，咫尺不可去，危桥下马过，犹胜无桥处。>
<修程倦霄汉，清梦熟江湖，夜久水烟寂，月明关塞孤。>
<兹岩名可盘，其下有高士，曳杖时一登，坐看孤云起。>
<长信宫中草，年年愁处生，故侵珠履迹，不使玉阶行。>
<乘月认江叉，乘风破浪花，月明风不恶，谁道五湖赊。>
<孤荣亦已久，清绝自无人，幸在云山外，长含太古春。>
<山童报新水，没到樱桃树，双飞跋扈鱼，冲散落花去。>
<洗竹遥山出，流泉到曲池，可怜波万顷，黾勉对沦漪。>
<痛矣时难得，悲哉道未传，今年年已尽，明日是明年。>
<何处仙游美，寻真有幔亭，分来春已足，无待乞山灵。>
<岁暮登高顶，心心眼暝烟，东南频极目，不见旧乡天。>
<沨沨连夜动，起舞似闻鸡，冰合知寒极，琼花踏作泥。>
<枝枝出墙语，朵朵向人窥，宋玉邻家女，施朱太赤时。>
<细雨洒深竹，轻烟罩孤屿，倏然坐迟暮，欲语不能语。>
<乐道匪时趋，山间得自如，老来情味别，冬日且闲居。>
<自顾安足惜，顾彼良可悲，安得天雨粟，毋令强别离。>
<寺门松未老，早有鹤来栖，一夜枕衾冷，半天风雨啼。>
<风鸣云外钟，鹤宿千年松，相思杳不见，月出山重重。>
<名字传舆志，风流欠画图，高花人不采，留得映栖乌。>
<寂寞之淳音，其为乐至深，应嫌鼓腹者，独自抚弦琴。>
<星拆台衡地，斯文去矣休，湖光与天远，屈注沧江流。>
<飒飒秋风来，衣衾愁未整，莫作闺中寒，且作天涯冷。>
<葡萄行狡兔，扶荔走熊麃，不是弓弦绝，谁知海西胶。>
<翠石琅玕色，长杨风雨声，不须醉剧饮，此地有馀清。>
<鸷鸟逐天风，翻然穷海峤，讵保羽毛全，清流试相照。>
<万户夹垂杨，君家大道傍，相逢一尊酒，何惜醉他乡。>
<松露鹤边滴，清冷满石床，梦中惊是月，起视白如霜。>
<人言李太白，醉月沈江津，如何汨罗水，能死独醒人。>
<涔涔暗江树，荒荒楚天路，稳系渡头船，莫放流下去。>
<此堂常说法，亦是主中宾，无地容啖啄，缘渠彻骨贫。>
<林间煮茗罢，谷口苍烟漫，行看草根露，已作珠玑团。>
<寂寞淮边柳，春来自舞腰，恨生争战地，不得近官桥。>
<三月雨声细，樱花疑杏花，溪转开双笑，临流见浣纱。>
<髯伶识乐句，我信曲有误，月白商声多，尘起渔阳戍。>
<石室开峰上，山泉泻碧流，云深迷午径，斜日照松邱。>
<百里初见近，十里转见远，绝顶不分明，白云时舒卷。>
<徘徊夜月满，肃穆晓风清，此时一樽酒，无君徒自盈。>
<江浦程千里，离尊泪数行，无论吴与楚，俱是客他乡。>
<事已高超古，心犹切为民，慈颜应有喜，房宿正当晨。>
<我有殊方剑，寻常把赠人，丈夫空手立，犹自足谋身。>
<远戍功名薄，幽闺年貌伤，妆成对春树，不语泪千行。>
<古石横青壁，苍蛟松下蟠，日斜山气湿，瘦甲动馀寒。>
<灯窗翻阅久，丹墨校雠多，总喜珠还浦，谁疑豕渡河。>
<往年当此日，曾寿菊花觞，今日东篱下，看花泪满裳。>
<西北多奇峰，云深香难认，汉廷无谋臣，黄绮皆真隐。>
<人家青树合，僧寺白云封，谁共诗翁坐，夕阳听晚钟。>
<清兼天策发，劲与云根盘，无钱堪跨鹤，有实可栖鸾。>
<众老忧添岁，余衰喜入春，年开第七秩，屈指几多人。>
<虚心怀月明，劲节挺玉立，岂是外春风，春风无处入。>
<江南仲夏天，时雨下如川，卢橘垂金弹，甘蕉吐白莲。>
<蠹简生平习，衰残展未完，藏书数万卷，留与子孙看。>
<诗老吾衰矣，秋风又飒然，黄花香五度，八十太公年。>
<去年今日栽，临去见花开，好住守空院，夜间人不来。>
<君作梁园客，予登楚水台，春风河上柳，不寄一枝来。>
<十年曾一别，征路此相逢，马首向何处，夕阳千万峰。>
<我虽不解事，知时莫如我，须为扇仁风，吹灭权门火。>
<山巅搆孤亭，作者今何去，荒蹊自牧童，樵歌云深处。>
<列岫宗奇观，藤萝结翠门，隔岩龙唤雨，云走半窗昏。>
<路细青山转，天空白日高，同来三扈从，碧柳荫朱袍。>
<中秋添月色，携酒上金台，世事无穷尽，江山入句来。>
<罗江水滔滔，君才极雄逞，愿请终军缨，去系单于颈。>
<曾侍赤墀东，天池看浴龙，晚凉湖上梦，犹立柳阴中。>
<开镜珠玑匣，盘龙百炼金，使君持照妾，不解照君心。>
<宦情何处好，名遂更还乡，万里思君意，山高复水长。>
<弭棹祠堂下，一天星斗明，客星寻不见，影浸钓滩清。>
<红杏香风远，青毡岁月新，泮池鸣讲鼓，多士细论文。>
<秋菊有黄花，有朱亦有素，靖节醉东篱，为识花心故。>
<共道农家事，辛勤在一春，静观田野际，多少辍耕人。>
<僧汲空山月，煮茗松下啜，桑苎今不来，白云自禅悦。>
<列岫满窗中，翠色飞林杪，因之听松飙，卷帘坐清晓。>
<膊痛缘骑苦，蹄伤败血攻，痛时针且妙，蹄损火能通。>
<琴折屠高起，离鸾曲未终，美人何旖旎，肠断阿房宫。>
<事繁求省要，省要事频繁，纵得三平老，文公只姓韩。>
<几经人事变，又见海涛翻，徒起如山浪，何曾洗至冤。>
<积书为子孙，无虑数千卷，古人不贵多，三语即为掾。>
<湖水荡渔舟，渔舟戏湖水，烟波日相寻，何时清见底。>
<客心日东流，随风下苏溪，鹧鸪劝客住，出溪数里啼。>
<定从海底出，且向平沙照，渔网未全收，渔舟还下钓。>
<林鸟频窥静，家人亦笑慵，旧居留稳枕，归卧听秋钟。>
<溪涨渔家近，烟收鸟道高，松花飘可惜，睡里洒离骚。>
<少年虽婚宦，淡然本无欲，婆娑三亩园，自叹不啻足。>
<翠岩何窈窕，近阁频清游，趺坐岩头石，松风吹不休。>
<清波见白鸥，静林闻啄木，泉细入平沙，云闲出幽谷。>
<暑气人间盛，烦襟此地开，拂云千个竹，不碍晚风来。>
<卒卒往来舟，翻翻逐利谋，中流谁自溺，方去不回头。>
<气结芝兰馥，胸蟠锦绣纹，大廷吐不尽，散作冶溪云。>
<水穷云四起，出岫本无心，莫负苍生望，须为旱岁霖。>
<自是绳枢子，夤缘登宦途，闲情入鱼鸟，岁晚卧江湖。>
<江边寻至乐，回首觉忧思，宇宙皆吾事，心宁不在兹。>
<钱塘八月潮，胜绝闻古今，吴儿识潮耳，不识潮中心。>
<寄生松上萝，寄生桑上茑，为茑莫为萝，采桑人少小。>
<蹲踞芜亭中，望望晴光隔，祇愁风雨生，漂此高家麦。>
<芙蓉白复红，向暮解还童，更拒秋霜甚，凝妆在月中。>
<怀哉经始心，与世共游赏，为语往来人，莫起骊山想。>
<吾爱华子冈，辋水流日夕，如何舍此去，伤心赋凝碧。>
<博士今儒彦，遥知讲席重，汝宜束修往，吾亦执经从。>
<死去悲已迟，生存欢未极，悲欢共一时，速哉各努力。>
<勤耕艺黍稷，远贾服车牛，奔走何为者，心乎孝养忧。>
<欲问濯潭路，悬知隔数村，晓来茅屋梦，相对饱朝暄。>
<道人晏坐起，推窗时一吟，白鹤忽不见，月明秋满林。>
<十步有茂草，会府宜多贤，亲仁古所贵，更诵伐木篇。>
<宿草封云壮，高杉背日寒，客来无剑挂，事往有琴弹。>
<春事何太急，落花盈我衣，为是伤春思，深尊坐不归。>
<柔台濯青丝，嫩本抽白玉，古云水可饮，有此奚不足。>
<意气因寒劲，生涯与岁穷，蓬蒿憔悴地，明日也春风。>
<饮月漱吟齿，心事何轮囷，醉舞影凌乱，子其谪仙人。>
<地僻鹿为群，山深云作洞，莫遣风太吹，惊我游仙梦。>
<笑看体上衣，断云欲飞走，朝阳忽相逢，针眼已通透。>
<万古水中山，一峰山下石，古貌独苍然，不受风涛蚀。>
<卜地聊栖趾，成溪自不言，秪疑阊阖里，遥接武陵源。>
<天雨之润禾，倾盆不如细，侈口相开陈，知应匪求济。>
<小娃撑小艇，偷采白莲回，不解藏踪迹，浮萍一道开。>
<明月照池边，澄平夕景连，山人临泛处，不异镜中仙。>
<日落烟水暝，秋声浦树多，船头闻犬吠，知己近开河。>
<山侣时送药，佳人数致书，具言秋候好，病况今何如。>
<红尘野马急，老意饥蚕懒，借取黄庭经，时时谩遮眼。>
<昔读此离骚，今朝渡湘水，荒草满秋原，何处寻芳芷。>
<夜泊江门外，欢声月里楼，明朝归去路，犹隔洞庭秋。>
<居士欹黄帽，曾来照晚晴，至今流㶁㶁，犹学咏诗声。>
<萧条苦竹西，沿溪几家住，日暮起墟烟，苍苍出高树。>
<舟随烟鹤远，行尽碧溪湾，归来北窗下，写得向来山。>
<手种篱边菊，秋来亦自开，惊蝶翩翩舞，雄蜂去复来。>
<不知秋何如，花开尽清绝，苹花白于脂，蓼花红于血。>
<八风调养力，九地发生深，共被年丰赐，谁知日昃心。>
<花开已堪摘，酒熟正好沽，山禽会人意，劝我提葫芦。>
<倘非亲所乐，至枉道而行，虽以三牲养，难辞不孝名。>
<远寺别僧归，随钟出烟岭，犬吠竹林间，斜阳见人影。>
<莫视圣者高，自高更局促，暑葛寒以绵，人人赞化育。>
<语郎但种兰，兰叶已窈窕，任尔蕙花多，不如兰叶少。>
<莫道归心切，其如度岭难，莱衣劳梦想，行李此看山。>
<恼人自作乐，休休莫莫莫，相看将白头，止有不如昨。>
<身轻婚嫁毕，耳静市朝疏，褫带脱乌帻，一窗宽有馀。>
<夜寒霜露濡，飞鸟去何处，秋日白苍苍，空亭数株树。>
<乾坤始开辟，六坎首经纶，士不知忧患，焉能免世氛。>
<相从无十日，相别又经年，为问南来雁，群飞孰使然。>
<一寸葆萌茁，琅玕千尺姿，园翁不知爱，采掘竞刀锥。>
<莫作朱伯厚，宁从龙伯高，不妨骑款段，聊复着东皋。>
<吾有瀑布诗，古今赛不得，最好是一条，界破青山色。>
<解缆山衔日，移舟雨暗溪，无情子规鸟，梦断隔林啼。>
<独坐闲无事，烧香赋小诗，可怜清夜雨，及此种花时。>
<懿筐倾露叶，罗袜带春星，误听中宵雨，宁知满箔声。>
<敢不窥园菜，贫家赖养亲，未能长抱瓮，殊愧息机人。>
<轩窗洞然开，正对西山碧，十日忘朝餐，饱此莲花色。>
<五柳柴桑宅，三杨白下亭，往来无一事，长得见青青。>
<雪外高飞尽，寒枝足自容，如何风雪里，燕子不相逢。>
<玉流本自直，屈曲随城陴，如玉人何在，年年流玉澌。>
<雨洗乾坤净，恩沾品物新，俯观寰海内，无复皱眉人。>
<耕牧春仍废，台隍敌作邻，受降城不远，恢复是何人。>
<深林𣃁黄精，冉冉白日暮，千岩与万壑，不记来时路。>
<落日燕山道，寒风汉水波，碧空秋万里，锦字数行过。>
<一雨过修篁，微风动清夏，万籁昼萧然，援琴北窗下。>
<竹户风光软，花轩清昼迟，苍苔人迹绝，净几独吾伊。>
<山远天高下，云深树有无，出关曾万里，惯识晓行图。>
<山如窥镜女，倒影冷泉清，西栗风前落，东曦树杪生。>
<偃月秘真诠，寒温无火候，白鹤屡回旋，知为仙掌守。>
<松间白石坡，复带莓苔碧，常有素心人，独行看鸟迹。>
<湛碧一泓深，潺湲泻不断，高穹沛四时，派别环周半。>
<独坐草堂馀，凉风水阁虚，门前相访者，应有载来书。>
<长剑歌明月，吴门一夜过，红楼何处是，为说马阑坡。>
<明□何团团，不得作侬镜，双鲤何莘莘，不得寄侬信。>
<江上几日行，奈此跋涉苦，云起先泊舟，恐有暴风雨。>
<古井如明镜，寒泉夜夜添，朝来评水品，颇觉煮茶甜。>
<白头徒自新，倾盖俨如故，蔽芾越东西，棠阴十万户。>
<垂钓与施食，乃是两般心，莫作鲁人意，公张取百金。>
<知子读亲诗，难禁双泪垂，君臣与父子，忠孝两得之。>
<曲陵沧海上，那计五湖程，莫小池中物，时哉并四灵。>
<对此安能已，强颜作慰词，更无词可慰，祇有泪相吹。>
<鸿飞九天上，人在平地望，尘土与青云，其间能几丈。>
<近听千丝急，遥闻一磬清，恐伤诗肺腑，不作断肠声。>
<高枕从吾癖，摊书自满床，闲庭移白日，人已到羲皇。>
<瀑布半天上，飞响落人间，莫言此潭小，摇动匡庐山。>
<窄窄山腰路，娟娟屋角花，溪回蔽修竹，鸥暖戏春沙。>
<庭树雪初晴，双双鸣鹊声，六花消未尽，犹照叶心明。>
<谷口湖全白，渔家柳半青，今朝好晴色，都上水心亭。>
<武陵源上雪，片片杂云霞，惟有雪中桃，长开三尺花。>
<前烈知纯淑，孤踪愧眇蒙，果能笔叙传，不枉赋幽通。>
<日日黄花下，年年秋兴多，欲舍此尊酒，其如新月何。>
<落木空殿深，夕阳下山径，涧户松风寒，独夜鸣孤磬。>
<四海重然诺，吾尝闻白眉，秦城游侠客，相得半酣时。>
<钱塘江上水，几载独朝宗，到海传消息，殷勤起卧龙。>
<悠然大涵山，山下云如海，不因濯足来，寻得渔矶在。>
<十年杀气盛，百万攻一城，贼臣表逆节，胡骑忽纵横。>
<亭馆初同宴，烟萝别一家，依依檐际雀，澹澹雨中花。>
<二陆为童日，驱驰屡忘归，至今桑柘响，禽鸟尚惊飞。>
<饥雀聚檐楹，庭虚冻色明，松下无人迹，时闻坠雪声。>
<尔后一千岁，此地化为泉，赖逢邬侍御，移我向高原。>
<秖为花开处，偏令雪上梢，春风吹落尽，不见雪空巢。>
<男儿不得志，壮心惜徂年，长空起雕鹗，目送入寥天。>
<栖禽藏密筱，斗雀堕高枝，老干空千尺，何人写楚辞。>
<水行天地间，万派同一指，胡为穿石来，要洗巢由耳。>
<林下逍遥甚，猿裘与鹿巾，欲蠲霜露疾，多饮太和春。>
<夜色落长桥，片月波心净，不见影娥池，鱼龙自窥映。>
<莲生污泥中，其叶何郁郁，人生有恒性，云胡蔽于欲。>
<木末芙蓉花，山中发红萼，涧户寂无人，纷纷开且落。>
<流觞泛激水，手揽跳波湿，恰怪杯行迟，风吹忽相及。>
<婉娈两根依，芳心自不违，月明苍玉佩，风卷绿罗衣。>
<公辅产日南，九龄起韶阳，早知朱泚反，预识胡雏狂。>
<面色削瓜黄，眉毫覆雪长，安知四天下，只在一禅床。>
<幽寻兴不浅，归路故迟迟，猿断空山答，人行片月随。>
<一片江湖心，半生鱼虾侣，还思见底清，投罾富春渚。>
<惆怅白头吟，云山契阔深，何当重剪烛，细叙百年心。>
<缥缈孤亭出，深沈一径开，须当踏雨去，且欲看潮来。>
<名自章台重，芳从香土垂，依稀有神晤，眉际与腰肢。>
<手持犀麈柄，权作苍蝇拂，蒲团坐堆堆，口里道何物。>
<萧萧风雨声，一夜入修竹，中有遗世人，归云掩茅屋。>
<汉使南还尽，胡中妾独存，紫台绵望绝，秋草不堪论。>
<细玩文王卦，如何法地方，田从一井起，乡遂及要荒。>
<每思贵池鱼，曾涉贵池水，美人不招来，松柏秋风起。>
<山空天籁寂，水榭延轻凉，浪定一浦月，藕花闲自香。>
<澹澹长江水，悠悠远客情，落花相与恨，到地一无声。>
<日日黄河曲，烟波一片愁，谁言渔父好，白首此孤舟。>
<桂楫横沙棠，沿泗殊未已，落日漾中流，莲歌四面起。>
<新妆非好淡，本欲学梅花，妾异东邻女，墙头盼宋家。>
<阁上诗应罢，窗间月复明，好怀未忍寐，端坐忆平生。>
<渊明六十三，我已多数秋，未死亦偶然，神仙殊谬悠。>
<天有庶子星，地有莫愁湖，天地且犹然，而况于人乎。>
<都市知名姓，横行借报仇，酣歌易水去，那问大刀头。>
<积雨生秋意，浮阴放晚晴，钟声寒野迥，桥影小溪清。>
<虽无版筑功，屹然坚可凭，兹有真如理，故名不坏城。>
<绿影竞扶疏，红姿相照灼，不学桃李花，乱向春风落。>
<尽日逐车尘，萧疏送别人，明知前路暮，且复片时亲。>
<经月得楼飕，头懒垢不𫖃，树间一梳理，道与精神会。>
<渭水天边树，黄河日暮流，春来千里外，知尔故乡愁。>
<君趋鸾凤群，我牧牛羊道，别去各天涯，愁心寄芳草。>
<寒食尊中酒，清明陌上花，莫教愁送老，须仗醉为家。>
<春催金谷晓，一望百花齐，不作辽西梦，从渠著意啼。>
<活水停无滓，嘉鱼养不惊，休言濠上意，秋鲙与春羹。>
<镜下谁年少，花间独女郎，楚江憔悴极，昨夜染秋霜。>
<不是烟霄谪，世间无此人，心声与心画，开卷见天真。>
<三万六千卷，一卷供一朝，百年双白眼，不向世人骄。>
<叠𪩘云烟表，茅檐竹树中，起予深隐趣，笔底有高风。>
<悠悠涧边人，溅溅涧中水，水流无返时，人生流水耳。>
<斜日半岩阴，回溪百丈深，蹬危元借石，叶老不辞林。>
<种花红不实，俗客醉仍喧，拔去树嘉谷，日无人过门。>
<宝元乃多故，公时总戎机，胸中百万兵，要取横山归。>
<白头无一可，幸未愧梅花，冰雪同枯槁，无心任岁华。>
<西窗枕寒池，池边老松树，渴猿下偷泉，见影忽惊去。>
<江南季秋天，栗熟大如拳，枫叶红霞举，苍芦白浪川。>
<能诗老工部，好锻狂中散，相望千载间，未觉风流远。>
<塞马风尘暗，海鸥烟浪深，虚舟泛天地，无用更劳心。>
<碧柳长捎溆，芳芜绿绕湾，山花齐绣日，不肯放春闲。>
<金城树成锦，青绮花如练，河阳解归人，夜夜春园宴。>
<石鏬写清泉，云透南溟底，一掬醒心魂，观涛徒为尔。>
<滤水断来人，圆泓媚幽寂，应知澹泊心，不受莲花色。>
<袛应初剖判，便有斯江水，于今知几时，东流犹瀰瀰。>
<山林欣晚对，细和一篇诗，欲醉那因酒，妄言却为棋。>
<为问江行辈，何时访白须，老怀何所慰，得子寄来书。>
<高树秋风急，疏林夕照斜，柴门临水岸，几簇拒霜花。>
<高枝分晓月，花发蝶先知，野渡冰生岸，清香可赠谁。>
<砚垢须频涤，何如只洗心，纤尘浑不染，顽石变黄金。>
<掘我窗前笋，与君充煮煨，槎牙勿多弃，聊用敌崔嵬。>
<登楼一南望，淮树楚山连，见雁无书寄，归吴定此年。>
<阴洞亲寻遍，灯惊蝙蝠飞，坚明敲紫玉，一似采时肥。>
<解我黄金错，酬君白玉钩，未明曲中意，只卖一生愁。>
<云树远重重，川平夕有风，买鱼呼不应，船过钓台东。>
<独步天沟岸，临流得叶时，此情谁会得，肠断一联诗。>
<阴功周邑境，南面固宜然，毋复论民事，神今惮改迁。>
<雨歇江天迥，凭高见午潮，紫阳云乍起，彷佛赤城标。>
<笔迹因难泯，词华讵可磨，二贤名不朽，千古著山阿。>
<春日照城隅，罗敷陌上趋，自能停五马，不是使君愚。>
<绿叶何袅袅，寒梢直不湾，若个芦花渚，渔翁少钓竿。>
<飞瓮耸碧虚，临下如无地，九阍若可扪，从此吁上帝。>
<高风亦有隳，明祀亦有匮，千秋万若心，直与云山对。>
<玛瑙坡前路，秋宵独倚筇，草深藏鬼火，苔老绝人踪。>
<笛谱久无传，冷落孤山社，觅得半个难，何况同赋者。>
<梅花本幽贞，月下更奇绝，推篷何处舟，孤山夜来雪。>
<江汉诗歌地，人人解竹枝，一从生屈宋，风俗尚微辞。>
<危滩若奔雷，江鱼正贪上，顺水飞渔船，斜下拦江网。>
<松径看成远，烟寒鸟一鸣，应知泉下客，仍在此山行。>
<未有一分让，先有十分争，所丧者实事，所得者虚名。>
<蚕蛾多食叶，赢得腹中丝，辛苦得成匹，缠绵无尽时。>
<大小过寒食，伤春泪未终，可怜花与鸟，都作杜鹃红。>
<恍惚天书事，庄严土木功，暮年王太尉，典领玉清宫。>
<更化开皇极，中兴兆赤符，节摽千岁历，气协五时图。>
<师住青山寺，清华常绕身，虽然到城郭，衣上不栖尘。>
<花光红满栏，草色绿无岸，不逢青眼人，长歌白石涧。>
<斧斤戕不死，半藓半枯槎，寂寞幽岩下，一枝三四花。>
<潋滟湖光好，荷风六月凉，倚栏吟不倦，鱼鸟亦相忘。>
<昔日山前寺，兵馀扫地空，汝今能协力，真是宝林通。>
<吟想旧经过，花时奈远何，别来长似见，春梦入关多。>
<团团凌风桂，宛在水之东，月色穿林影，却下碧波中。>
<种蔬屋东头，供母朝夕需，母性最好洁，儿蔬敢自污。>
<河畔多杨柳，追游尽狭斜，春风一回送，乱入莫愁家。>
<素手曾经捉，纤腰又被将，即今输口子，馀事可平章。>
<北斗司元柄，南湫亦化工，若无天在手，泉下不相容。>
<摘药裹萤火，应手药先飞，妾貌同衰叶，追思嫁日衣。>
<黄昏兵气结，惨淡带风沙，小猎归营晚，催人急暮笳。>
<月落猿声苦，风高虎气腥，山雷春送雪，江雾夜藏星。>
<天远云归早，山高月上迟，夜坐发孤咏，秋风生桂枝。>
<嵚岑何处峰，来伴萧疏竹，悠然方丈间，寄此千里目。>
<日色临前除，秋声起修竹，高人夜不眠，西窗剪银烛。>
<寂寥春山空，静坐消万虑，搔首望青天，白云自来去。>
<江流何渺渺，怀古独依依，渔父非贤者，芦中但有矶。>
<清心如止水，一月印当中，谁道芭蕉雨，潇潇解恼公。>
<月落知何处，夜长无了时，幽人春自感，莺燕亦何知。>
<片帆穿乱石，利涉仗舟师，却恨滩流疾，奇峰过不知。>
<人事不如意，出门安可期，终须赏春物，那问主人为。>
<荆棘铜驼陌，桑田碧海波，秋风歌濯足，归去白云多。>
<万里靖边尘，休言误妾身，青青原上草，犹是汉时春。>
<堕落生死间，大患为有身，老子识未破，天地岂不仁。>
<春娇最何物，桃花与杨柳，惹侬或有诗，市远那得酒。>
<雨过拖山带，平铺石磴纹，谁知廊上客，却是云中君。>
<翠叠洪濛色，云凝淡沲春，高寒不可到，应有采芝人。>
<梦觉繁声绝，林光透隙来，开门惊乌鸟，馀滴堕苍苔。>
<斜日江村外，苍茫片雨秋，披图忽相忆，曾上岳阳楼。>
<苦瓜君子菜，义不食邪蒿，日夕林塘畔，毋辞抱瓮劳。>
<阅人固无多，每为子倾倒，虽非矍铄翁，竟是鲜健老。>
<寻常红与紫，不及淡梳妆，木槿篱边过，冰肌照拒霜。>
<楩楠霜雪馀，用之可以大，蓬蒿束缚之，世亦安取代。>
<白日至昏暮，山行未出山，问途无数里，犹在万松间。>
<潇洒数尺篁，孱颜一拳石，开卷清风生，凛然见寒碧。>
<水转前时绿，山浓远处青，重来勤问讯，此别记秋萤。>
<绛石蒸暮霞，练江拂晴昊，长风吹兰苕，波涛在芳草。>
<整整复攲攲，微微褪玉肌，娇羞说不尽，露下月低时。>
<扬帆度吕梁，回首见萧县，桃源何处村，千家寄高岸。>
<山鸟避人飞，丘林遁自肥，不缘黄鹤度，尽日锁烟扉。>
<竹桥横小涧，泉响落空山，惟有幽栖客，扁舟恣往还。>
<今日忆君处，忆君君岂知，空馀暗尘字，读罢泪仍垂。>
<穗长仍叶密，红粟缀枝鲜，种秫今年熟，相将买酒船。>
<别泪千行线，愁肠万缕丝，夜深纤手冷，只有剪刀知。>
<林塘何处好，独有前溪路，笑语隔花闻，歌声连水度。>
<金芝出何许，乃在岩之阿，金芝与丹灶，吾手得摩挲。>
<高亭□可望，朝暮对溪山，野色轩楹外，霞光几席间。>
<天外一峰迥，飞来势未降，冷泉亭上立，逸趣洒寒江。>
<不欺人功浅，功深绝自欺，自欺宁易绝，还在欺人时。>
<岸傍新种柳，短短濯流丝，未足烦君折，春情只自知。>
<杏子黄金色，筠笼出蓟丘，味甘醒午寝，可是督诗邮。>
<茅君挟二弟，去骑三白鹄，良常西南垂，可能借人宿。>
<阳城居晋鄙，薰德几千人，我亦山林久，观泉愧我巾。>
<锦忆千金使，台悲逐鹿翁，迹人迷岁月，只认上林中。>
<葱茜门前路，行穿翠密中，却来堂上看，岩谷意无穷。>
<壁带非烟润，金铺霁景鲜，绣功添采缕，和气入繁弦。>
<南山转秋日，历历窗户里，留之不可得，忽照前溪水。>
<冰壶银作顶，餐具竹为盘，父老知蛮语，儿童睹汉官。>
<故城人不见，击剑泪空沾，一绝悲声远，今犹说孝廉。>
<欲识通明殿，须看德寿宫，圣君朝圣父，云捧两袍红。>
<胡人吹短笛，一半是离声，想得南飞鸟，云间亦厌听。>
<月娥新琢玉，何夕忽遗簪，斜插风鬟湿，蟾宫底处寻。>
<偃息飞檐下，开轩适向东，满床今夜月，只欠与君同。>
<一片裙腰草，雷塘接竹西，春人无限恨，付与乳莺啼。>
<风雨楼上笛，烧春宽作程，眉峰须小蹙，梅子弹九青。>
<谢公镇广陵，甘棠人勿剪，君见东山云，何似召伯堰。>
<水国春雷早，阗阗若众车，自怜迁逐者，犹滞蛰藏馀。>
<凯风引柔蔓，时雨滋绿苔，寂寞无一事，空壑生悲哀。>
<天地事如许，英雄鬓已斑，泪添东海水，愁压北邙山。>
<惯听孺子歌，喜观沧浪水，清浊乃自召，祸福岂无自。>
<齐人齐得口，不食鱼与肉，如何不齐心，遇事生百毒。>
<看到忘言处，浑疑我是花，不知时已过，犹复露霜葩。>
<人在白云处，舟在清溪曲，不闻欸乃声，但见山水绿。>
<治脾人间妙，针脾第一功，目前兼恶急，气脉当时通。>
<幽亭枕溪流，春风敞华牖，喤喤闻笙镛，礼筵陈俎豆。>
<饮啄渚田中，栖薄蒹葭岸，不与凫雁同，飞鸣在云汉。>
<喧喧桃李蹊，何妨笑幽草，但愿保天真，徐共春风老。>
<霜寒金气重，落叶覆苍苔，万木俱萧索，黄花独自开。>
<滉漾复潆渟，分明见底清，涂山一夜雨，流水惠州城。>
<问讯湘西笋，政得夜来雨，高标诸枉直，馀味良药苦。>
<不见姮娥影，清秋守月轮，月中闲杵臼，桂子捣成尘。>
<直以心为佛，西来说最高，始知周孔外，别自有英豪。>
<痴孙护雀雏，馋仆放池鱼，怀药问邻疾，典衣收旧书。>
<清霜彻花骨，霜重骨欲折，我知造物意，遣子世味绝。>
<公馀聊出郭，冠盖狎群鸥，觞咏移清昼，何如物外游。>
<浮云暮南征，我马向北嘶，荆棘暗长原，子规昼夜啼。>
<骑马向长安，冠尘每日弹，不知幽谷里，谁坐揽芳兰。>
<一壶兼一杖，独行东墺里，稚子倚柴门，孤烟屋头起。>
<谢客无人来，山童如野鹤，徙榻坐桐阴，风吹桐子落。>
<伐木梁清浅，扶藤日几回，嫦娥与牛女，昔日度桥来。>
<不妨笼槛里，绿羽且蹉跎，稍待能言日，机关更觉多。>
<燕有情还至，花无主乱开，杜陵人不见，夜月自徘徊。>
<爱此玉泉水，携琴访翠微，入城山下路，一任旱尘飞。>
<尘欺双鬓少，春寄一枝多，为报花神道，晴天载酒过。>
<峭拔耸青天，巍峨镇方国，愿与君为友，万古长一色。>
<种杏白云间，因之葺茅宇，莺声烟中曙，虎迹夜来雨。>
<幽栖巢林樾，时出濯沧浪，兴到呼李白，愁来命杜康。>
<太乙接天河，金华宝贝多，郡侯六十六，别处不经过。>
<几岁后宫尘，今朝绝国春，君王重恩信，不欲遣他人。>
<我笑东林寺，孤高远法师，种莲招社客，平地凿成池。>
<隘地关门拥，山楼鼓角传，长风吹不歇，塞草自年年。>
<庭宇肃深沉，苍翠交梧竹，众鸟从纷飞，时看凤来宿。>
<鲑菜馌耕者，鸡豚赛社公，不闻车轧轧，但见鼓冬冬。>
<李生步江来，惓惓问心学，心学在自心，自求岂云邈。>
<酿成百花脾，聊尔了口腹，人知口中甘，谁料腹中毒。>
<屋有图书润，庭无秋菊鲜，应知彭泽令，一夜不曾眠。>
<日月千回数，君名万遍呼，睡时应入梦，知我断肠无。>
<嵯峨幽谷山，寂寞彭泽令，绝境空自奇，高标岌相映。>
<故乡今日友，欢会坐应同，宁知巴峡路，辛苦石尤风。>
<不作倚门妆，尚假倾城色，何似薛家娘，巧心悬素质。>
<画烛双双引，珠帘一一开，辇前齐下拜，欢饮辟寒杯。>
<默默过桃园，穿条叠叶翻，夫君犹舌在，时晏便无言。>
<渡子未回舟，立傍沙头树，天寒雪欲来，莫滞人归去。>
<备言志所乐，何关堂与基，主人向我道，但看鸟悦枝。>
<天运自消息，诗人费平章，何花春不红，何草冬不黄。>
<英州挽不来，峡山推不去，行了一日船，依旧朝来处。>
<欲系伯仁肘，难悬季子腰，自刊聊自用，渠刻任渠销。>
<圣道非一端，祇贵审其真，杀身有时易，所难在成仁。>
<短楫休敲桂，孤根自驻萍，自怜非剑气，空向斗牛星。>
<三月韶华盛，名花倾国人，何期真率会，同赏洛阳春。>
<阨穷果何尤，利达竟谁在，眷言荷锄人，妻子敬相待。>
<小儿双角髻，状似折腰菱，欲与簪花朵，葳蕤恐不胜。>
<群卉争妍处，奇花独异时，东君深意思，亦恐要人知。>
<登山既采蘩，临溪复杂芷，停桡问木兰，远远洛神至。>
<大道无关键，人人悉可窥，超然明日用，了不碍云为。>
<千山照平湖，城在湖波上，前途一发行，斜绕屏风嶂。>
<小径循园辟，青青草色都，主人犹未仕，时得理荒芜。>
<千仞不是高，世界了无碍，试来一振衣，天风在环佩。>
<二月江山丽，三巴书信稀，野台聊寓目，时见楚云归。>
<此秘昔未睹，斲云今始开，苍松临怪石，宜号小飞来。>
<月下独吟时，寒香袭暗衣，直疑春信早，胡蝶作团飞。>
<栽培护灵根，夹道若车盖，坐待八千岁，俨立风雨外。>
<君寻杨子渡，正是嘉平月，我有一藤蓑，赠之钓江雪。>
<花间报晓晴，巧弄百般声，未可嫌饶舌，犹胜雁不鸣。>
<南极行尽头，南望尚泱漭，不游八极外，焉识天地广。>
<萍江即楚江，今日非昨日，但见萍江流，不见萍江实。>
<尽堪供啸咏，不假报平安，莫谓龙身小，风云终日寒。>
<独掩空斋坐，天香拥座宜，追欢豪饮事，惆怅少年时。>
<发与疏梅白，身将寡鹤亲，孤山残雪后，清绝凭栏人。>
<青霭春笼树，花枝巧耐寒，神人在姑射，只隔绛纱看。>
<跏趺僧一榻，共坐了纷奔，诵说年来句，敲推月下文。>
<星落胡王死，河穷汉使归，雪山经夏冷，天马入秋肥。>
<辕端凌太白，马首控青霄，雅怀鸾鹤侣，疑此得相邀。>
<好在雩阳县，能忘五月归，峡中有船便，莫遣报书稀。>
<雁尽书难寄，愁多梦不成，愿随孤月影，流照伏波营。>
<楚俗传筒黍，江人喜竞船，深宫亦行乐，彩索续长年。>
<悄悄风色寒，白地不敢看，天尾是故国，天头是长安。>
<崇台标紫阁，玉槛被层岑，月出珠林晓，栖来两锦禽。>
<莫折红芳树，但知尽意看，狂风幸无意，那忍折教残。>
<人自湖南卧，春还湖上看，桃花千树落，柳絮万家寒。>
<睡起向深宫，罗衣立晓风，折香聊自嗅，不是妒花容。>
<凌风发高唱，山鬼夜吹灯，但坐空阶月，听他泣未曾。>
<策杖驰山驿，逢人问梓州，长江那可到，行客替生愁。>
<寥落东篱下，红黄色竞深，情知非媚俗，表此傲霜心。>
<却莱辨夷夏，隳郈肃君臣，丘岂生知者，聃非绝灭人。>
<姑孰城头月，常邀采石云，山斋看不厌，聊以赠夫君。>
<有卵大如瓮，中藏不老春，愿将千岁寿，醺及海东人。>
<磊奇成我山，云气遽袅袅，勺水即溟渤，拳石是蓬岛。>
<郁郁斋畔松，谡谡松下风，侬如陶弘景，日坐松风中。>
<共母一屋下，宁知屋欲然，不须讥寡智，相哺政堪怜。>
<旦逐刘伶去，宵随毕卓眠，不应长卖卜，须得杖头钱。>
<君家东门里，妾住东门外，少小共知名，终然不相会。>
<负羽到边州，鸣笳度陇头，云黄知塞近，草白见边秋。>
<解落三秋叶，能开二月花，过江千尺浪，入竹万竿斜。>
<山花雨后红，野草风前绿，浩歌归去来，不辱在知足。>
<南国水中仙，芳姿皎冰雪，罗袜暗生尘，盈盈步明月。>
<市声俱不闻，野色良可喜，听公北宅住，还我东皋子。>
<客但憩此亭，饱看山色足，若更入山深，宁知真面目。>
<有酒须当醉，乾坤黑白中，行行十九度，谁异复谁同。>
<秋暑势已穷，风雨纵横至，白鹭立清滩，与我俱得意。>
<闻莺才觉晓，闭户已知晴，一带窗间月，斜穿枕上生。>
<抽矢射白额，归洞读旧书，小隐不可见，后来谁卜居。>
<江上秋声起，从来浪得名，逆风犹挂席，若不会凡情。>
<闭户复携锄，云深路更迂，须知形影外，肝胆向人输。>
<酒旗菰叶外，楼影浪花中，醉帆张数幅，唯待鲤鱼风。>
<密叶因风扫，凉阴借月生，龙孙潜未发，应待法雷鸣。>
<腊尽春犹客，春来病转多，孤樽洗块礧，万事付无何。>
<霜月沉青嶂，汀鸥卧白沙，晓风删竹叶，秋雾补山丫。>
<高阁日盘桓，来从雪里看，谁知广文馆，偏有翠琅玕。>
<春鸟花边啼，暮鸦树头宿，何事远游人，不秉良宵烛。>
<日落岘山西，风吹白接䍠，不骑山简马，驴背倒驮诗。>
<独立西风里，萧然自不堪，是谁增客思，呼作望江南。>
<此君款吾室，高人跂吾亭，邂逅两相逆，保此岁晚青。>
<野老藜藿肠，饱知晚菘味，惟应肉食人，少玩图画意。>
<欢聚九十日，回首都如梦，明月与清江，东轩又难共。>
<白云滃作团，回风吹不散，截置一钵中，与作山僧饭。>
<斋阁夜萧寥，风林散清影，天籁忽刁骚，幽人梦初醒。>
<红粉虽云妙，鹅黄亦大奇，欲知堪画处，绝胜采江时。>
<行到楚江岸，苍茫人正迷，秖知秦塞远，格磔鹧鸪啼。>
<一重仍一掩，少有外人知，杖屦归来处，斜阳隐半规。>
<齿有数般苍，教伊识不妨，莫言为小事，识得大贤良。>
<捕鱼湖中水，卖鱼城市里，夫妇一叶舟，白头共生死。>
<迎水地卑湿，仲冬连夜风，茅堂何以处，春在小炉红。>
<络臂银丝钏，缠头白帨巾，纷纷趁街子，卖酒坐藤轮。>
<诗魂躔斗壁，醉力撼蓬莱，剖山无鹊印，倾厩尽龙媒。>
<鸣凤去不返，湘江春自流，鹧鸪烟雨暮，翠袖不胜愁。>
<渔火夜深白，沙鸡清昼喧，江空人境绝，长日掩柴门。>
<爱听疏雨滴，窗外作蕉林，静久无魂梦，秋来彻夜吟。>
<闻君携爱妾，辛苦事求仙，自绣浮邱鹤，长斋子晋前。>
<十载刻骨恨，一愁一断绝，何日归去来，墓前洒馀血。>
<与郎同一身，如彼豆蔻蕊，蕊心红复红，两瓣相依倚。>
<湖平与天阔，水澹共云浮，宿棹依蒲蒋，回樯逐鹭鸥。>
<祷雨断屠宰，屠沽咸扫迹，夜闻索猪肝，口腹累安邑。>
<狼烟起幽蓟，鸟道幸岷峨，穆满尚八骏，隆基惟一骡。>
<层崖削苍玉，长薄郁佳气，颓然一挥杯，拂面风细细。>
<楼北控青山，是昔呼鸾道，金舆终不来，罗衣散秋草。>
<江汉旧名侯，飘萧发未秋，时荣那似此，天地入诗游。>
<地穷山亦断，烟水是封圻，外国衣装盛，中原气象非。>
<离恨挂帆樯，随君远入湘，飞花荡春影，江水不胜长。>
<人事有代谢，风光无改时，今日花开落，他年烟雨思。>
<相对寂无言，怀人一万里，只在庾岭头，欲折不堪寄。>
<欸乃橹声低，来船坐自移，无须苦相羡，各有去来时。>
<小小一枝足，寥寥万象空，踢翻旧窠窟，谁在月明中。>
<一过一回新，纷纷客子身，谁知岳麓下，自有渚眠人。>
<真山返如假，叠径入云屏，不借湖光洗，朝朝泼黛青。>
<流水音长在，青霞意不传，独悲形解后，谁听广陵弦。>
<高节凌霜雪，孤根有岁年，若论梁苑赋，三径是青毡。>
<呦呦忘野性，掉尾草中眠，寄语射生户，深山空岁年。>
<髣髴是荼蘼，金沙著白衣，香于佛见笑，大似野蔷薇。>
<雪横居庸北，日出蓟门东，煤香马通火，车鸣牛驿风。>
<出郭动舟楫，入村趋草楼，雨来江色暗，呼子鸣白牛。>
<五里乔松径，千年古道场，泉声与岚影，收拾入僧房。>
<莫剪当檐叶，凭传萧瑟音，岳峰窗外雨，滴碎汝翁心。>
<幽兰两三花，清香暗中起，日暮望美人，盈盈隔湘水。>
<茫茫天造间，高岸尚为谷，百川日东流，势阅人代速。>
<声临渭水清，影拂湘潭碧，瑶瑟曲未绝，商飙坐来夕。>
<江阔山容渺，天空树影微，孤舟明月夜，南望白云飞。>
<骑牛以问牛，牛在宁他求，即此斋戒心，便与神明游。>
<苍帻滃沈雾，白氎垂虚泉，归帆信流水，万襟同澹然。>
<勿谓参也鲁，孔门最少年，能于一唯间，顿悟冠三千。>
<禾黍秋相近，溪山日自长，午窗千嶂雨，幽梦一帘香。>
<主办逡巡酒，天开顷刻花，雪光瑶海月，灯映赤城霞。>
<来禽着青子，红叶护残春，但使风味胜，不愧桃李门。>
<来往违寒暑，飞鸣在稻粱，未知溟海大，不肯过衡阳。>
<宫草宁无意，先从静处生，青青长自好，玉辇不来行。>
<金沙春三月，桃李照城郭，石峡赪鲤鱼，时时醉宾幕。>
<树暗常疑夜，山多易得云，撞钟最深处，岭外不曾闻。>
<山酝今朝熟，黄花老不香，沉阴千万里，何处有重阳。>
<夜入翠烟啼，昼寻芳树飞，春山无限好，犹道不如归。>
<旦暮潮流急，东西径路斜，无从质疑字，共属野王家。>
<文叔真有为，先生真无用，试问宛洛都，谁似严滩重。>
<疏钟渡水来，素月依林上，烟火认茅庐，故倚船篷望。>
<闲汀多种柳，窈窕入溪浔，东风花落尽，满地是春阴。>
<伏溜侵阶润，繁花隔竹香，娇莺方晓听，无事过南塘。>
<坐有严陵守，新持使节长，真成三学士，意象好持觞。>
<磐石临溪岸，潆洄水千尺，时有问津人，风烟随所适。>
<我非汉庄光，钓矶满苍藓，虽有种鱼经，生来不开卷。>
<河水浮落花，花流东不息，应见浣纱人，为道长相忆。>
<山坳滃白云，天外挂红日，于中得少趣，翻嫌去帆疾。>
<豫建无长虑，旁窥有贩心，绝嬴由吕相，继马乃牛金。>
<长日掩柴门，无复经行客，白云媚春兰，纷纷落枕席。>
<在静而无静，在动而无动，试问动静神，处者谁人用。>
<庭花已结子，岩花犹弄色，谁令生处远，用尽春风力。>
<旱爱濒河麦，晴怜唤雨鸠，春随挑菜侣，月趁捕鱼舟。>
<芋亩疑如蜀，山田更似闽，祇看无废地，宁复有闲民。>
<千里同为客，惊心节序催，遥思故园菊，今日为谁开。>
<圆甃夏生冰，光涵数星冷，窗有定中僧，休牵辘轳绠。>
<心甘和薏苦，一种在莲房，试把芙蓉擘，方知侬断肠。>
<见桃浑不悟，对柏未尝参，虎啸龙吟子，风雷振一龛。>
<鸡鸣山店昏，四郊风雨辰，苍茫野田际，愁杀独行人。>
<银碗兰膏满，分灯炷两燖，终然共光彩，莫认不同心。>
<朝萍随□东，夕萍随风西，侬自怀一心，结发无改移。>
<已绝朱林渡，还瞻白塔擎，欲从微径陟，复命小舟横。>
<采莲度横塘，荷花远近香，花间擘莲子，多半是空房。>
<撷秀斗群芳，兼收百药良，不因仁及物，庶草曷蕃昌。>
<何处问吾居，西樵小结庐，丹心长恋阙，一点未曾渝。>
<君给相如札，吾方长道山，燕犹栖旧垒，驹已养天闲。>
<菡萏尚未发，芙蓉亦未开，距荷始出水，那得实莲来。>
<忽散瑶台雨，天花世所奇，山人无结习，清净守寒饥。>
<开椷不忍读，字字念情人，多少登楼恨，烟花又一春。>
<泣别鸳鸯湖，湖流泪不竭，去住无两心，水天有双月。>
<富贵碧筒醉，褦襶火伞来，何如溪山曲，一笛吹寒梅。>
<华亭今何在，千年谩有名，披榛问遗裔，寂寞一伤情。>
<月射璇题烂，风传玉漏清，仰瞻云汉表，辉润四星明。>
<叶细浑疑竹，丛轻却象花，果然能辟谷，谁不护萌芽。>
<北临白云涧，南望清风阁，出树见人行，隔溪闻鱼跃。>
<凛凛冰霜节，修修玉雪身，便无文与可，不有月传神。>
<一掬岩下水，不满数寸深，当其伏坎时，已有东注心。>
<圆魄径中天，沉吟夜自久，到处成辉光，掬水月在手。>
<田中耒声歇，烟火西林起，独立候归人，柴门夕阳里。>
<江上往来人，但爱鲈鱼美，君看一叶舟，出没风波里。>
<老病欲纳禄，君恩许奉祠，已为三径计，误辱广文诗。>
<荷叶迎风听，荷花过雨看，移床桥上坐，堕我镜中寒。>
<看山头拄背，结屋树随缘，一水盈盈隔，闲云在在眠。>
<双松含古色，红树已先秋，百顷风潭净，高情独泛舟。>
<忽惊羁旅身，已落富沙湾，江海旧茅屋，遥岑带潺湲。>
<幽泉出白沙，流傍野僧家，欲试甘香味，须烹石鼎茶。>
<欲识天何处，虚空总是天，欲知天命理，只是自然然。>
<旭日上曈昽，何人有瞻拜，我爱阳德升，万古永不晦。>
<打拢渔家船，更锁东门渡，只从城下泊，不放江南去。>
<赤城云雪深，山客负归心，昨夜西斋宿，月明琪树阴。>
<寒风客衣薄，依岩暴朝旭，坐久不知还，山童报黍执。>
<恬淡无思虑，虚无任自然，胎圆神自化，我命不由天。>
<更作东山住，寻盟尚有诗，看君腾踏去，及我未归时。>
<崖石列𥓂砑，江涨所漱出，豁如无齿口，轩笑不得合。>
<兰为王者香，郁鬯荐清庙，猗猗有遗音，并入瑶琴调。>
<知心不用多，流俗未易一，相逢辄矛盾，方信有胶漆。>
<莫唱西湖曲，湖边歌舞稀，侬家年少日，游冶误芳菲。>
<细雨轩窗湿，微风枕簟凉，梦魂不知远，夜夜到家乡。>
<抱节元无心，凌云如有意，置之空山巾，凛此君子志。>
<实气动光怪，往往渔人见，好把飞来钟，挂在飞来殿。>
<路入前山处，苍苔裹石棱，不逢负薪叟，时见隔林僧。>
<孤舟未晚泊，烟火傍人家，小市常忧虎，空城不见花。>
<膏以明自煎，薰以香自薪，善哉柳侯意，一字辱溪神。>
<纷纷浑是梦，黯黯只消魂，江上浪无限，舟中酒一樽。>
<国破山河在，人非殿宇空，中兴何日是，搔首赋车攻。>
<玉女开澄潭，盘盘玉阳洞，养静时闭关，煮石谁人共。>
<郎向塞北游，妾在江南住，愿为防身剑，与郎作伴去。>
<邂逅漉篱翁，言谈耳又聋，不知何处去，破帽裹西风。>
<灼灼水芙蓉，中含青薏苦，花叶苦中生，莲心君莫取。>
<一片玉玲珑，坐见生云雾，潜虬媚灵姿，居然在庭户。>
<芍药斩新栽，当庭数朵开，东风与拘束，留待细君来。>
<白云望不尽，高楼空倚栏，中霄鸿雁过，来处是长安。>
<宽大朝廷诏，中和郡国诗，欲求跻庆历，先使见淳熙。>
<舴艋填芳渚，鞦韆闹粉墙，人争桃李节，吾忆藕花凉。>
<蓂阶降英皇，此地嫔有虞，南巡竟不返，愁云接苍梧。>
<渔父裁芦管，吹成竹笛声，呜呜云外调，不带玉关情。>
<采实傍春山，成蹊邻露井，和峤难责钱，计核破莫整。>
<出郭饶山水，凤凰隐化城，别来风雨夜，梦断虎溪声。>
<倦迹无造请，卜居翠微深，幽意素所惬，泉声隔空林。>
<屏山重回首，日暮起长思，鸿雁来翩翩，共赋棠棣诗。>
<沧江春雨馀，离离汀树湿，樽酒不成欢，东风去帆急。>
<虞渊路最远，凭谁取红日，引手抉层云，清辉流八极。>
<金陵烟草绿，玉塞霜天白，万里隔关山，年来断消息。>
<巧解逢人笑，还能乱蝶飞，春时风入户，几片落朝衣。>
<昔与雁同归，今来雁北飞，殷勤祝过雁，来往莫相违。>
<及门何许时，别舸发朝雨，白日吹江云，江空啼杜宇。>
<峰头贮天泉，涓涓石下滴，飞湍千丈流，不如师一锡。>
<开此鸿濛荒，真成羽人宅，洪厓居可移，天姥梦亦得。>
<朝日满园霜，牛冲篱落坏，扫掠黄叶中，时时一窠薤。>
<店歇疑为旅，溪行当出郊，莓苔依断蓼，翡翠上寒梢。>
<鬻钱走京师，我笑员半千，玉阶求自试，北牖输高眠。>
<阶上一眼泉，四边青石甃，唯有护净僧，添瓶将盥漱。>
<幽兰两三花，写在齐纨扇，寄语女校书，秋来心莫变。>
<演漾弄晴晖，江山秋敛霏，我吟康乐句，日暮澹忘归。>
<鸟啼从溅血，花发亦同心，三月春光老，映山花照林。>
<诗成大字书，意快有谁如，巨浪银山立，风樯百尺馀。>
<高谊今照人，剧谈旧惊座，别来如许久，一见千愁破。>
<雨衣类袯襫，野𪨗号不借，扶此枯藜根，行田北山下。>
<世事知难了，应须问苦空，羞将看花眼，来入梵王宫。>
<物理窥开后，人情照破时，且无形可见，只有意能知。>
<秦楼花发时，秦女笑相随，及到秋风日，飞来欲问谁。>
<上溪不弛帐，下溪不打桨，上下各有趣，相遇风波上。>
<四角朱弦直，双桥小霓攲，寒星夜稀密，冷浸一枰棋。>
<事去空千载，何曾有若人，只应烟树里，便是永和春。>
<舞处更宜长，十笋藏纤指，脱得戏衫时，方知有呆底。>
<蔼蔼北堂花，原是宜男草，眷此白头人，忘忧不知老。>
<三夏千年戒，春秋几字连，扁舟还广览，应吊古厓天。>
<溅石韵寒泉，依稀言语处，回头觉无人，又上前溪去。>
<卷帘何所思，独立数归鸟，不恨落日迟，惟怜君去早。>
<锡杖虚空落，灵泉发地中，忽看流菜叶，始信石桥通。>
<山气郁巃嵷，流云涨林谷，乞我茅三间，读书贫亦足。>
<入径深于坞，沧波近马蹄，每寻莲社友，咫尺走东西。>
<返照仓江麓，涌金门外看，鸣钟诸品静，纤月万峰寒。>
<霞通海天曙，月来东山白，共是凭栏人，谁足当秋色。>
<寒溪祇数尺，炯炯涵晴空，寄目谁与论，翠荇牵春风。>
<湖亹通九渊，湖镜涵万象，阴火宵有无，波尘时下上。>
<在处陂池白，宁愁汲路遥，老犹堪抱瓮，穷未至操瓢。>
<近来好裹束，各自竞尖新，称无二三两，因何号一斤。>
<拳石漱芳玉，梦回堪洗耳，客至馆于斯，妙处从此始。>
<凝尘昼满室，燕处亦超然，扫罢掩关卧，从嘲边孝先。>
<浴丹仙已远，甃冷藓痕鲜，断绠无人汲，空遗浸月泉。>
<宝镜光疑蚀，金波影尚亏，却怜孤寂况，不是妒蛾眉。>
<藓砌迎烟渚，花开忽满株，春风吹烂漫，如展蜀川图。>
<莫扫雨馀绿，任满闲阶路，留藉落来花，春泥免相污。>
<玄珠本难求，得之在罔象，回照一室间，万形自霄壤。>
<五月芙蓉浦，花开胜若耶，若将湖作镜，应照妾如花。>
<百里漾一碧，章华烟未销，映帘千万户，无复楚宫腰。>
<紫心苍玉佩，初散玉皇家，昨夜瑶台月，怜君未欲斜。>
<梦里罗浮路，依稀竹外村，一枝春色动，清气满乾坤。>
<日食三个毒，不嚼而自消，锦绣为五藏，身著粪扫袍。>
<残霞销暝色，新月长圆辉，黄落树滋本，夜眠人息机。>
<银床梧叶下，便觉漏声长，露砌蛩吟切，那怜白苎凉。>
<妻没夫谁助，母亡儿失依，两行生死泪，都上老人衣。>
<甑屿饱曾见，饭溪名始闻，老怀如子美，到处不忘君。>
<鱼戏莲叶东，叶短初出水，不学水中萍，托根无定止。>
<五月金陵道，行人画柳条，秋风来早晚，肠断白汀桥。>
<梦过汉陵间，秋风石马闲，当年侍臣泪，泣尽向三山。>
<翠竹迎风舞，山童见客呼，如何清夜月，清兴半分无。>
<推窗万松林，杂沓且修整，何须抚盘桓，姑以集幽听。>
<江清白鸟斜，荡桨罥苹花，听唱菱歌晚，回塘月照沙。>
<吾脚今无力，安能跪鞠躬，北瞻韩吏部，南仰狄梁公。>
<阴壑寒犹掞，空山响已沉，白云无路入，禅向定中深。>
<仙不离人世，何须远觅仙，桃花最深处，更著小渔船。>
<风吹池萍开，天空水如镜，幽人时凭阑，下看行云影。>
<水聚即为沤，沤散还为水，祇这聚散中，便是真如理。>
<溽暑人如醉，昏昏一病身，如何三五夜，番作独醒人。>
<根是泥中玉，心承露下珠，在君塘下种，埋没任春蒲。>
<高萝引蔓长，插楥垂碧丝，西窗夜来雨，无人领幽姿。>
<浮云掩少微，苍狗变白衣，世态正如此，孰从将孰违。>
<黄鸟新声变，青山霁色妍，预为寒食地，晴放海棠天。>
<泛观事物间，是理真卓卓，无一非吾事，要在博所学。>
<蓑笠寒飕飕，一篙背拳曲，有人方醉眠，酒醒失茅屋。>
<大雪洒天表，孤峰入云端，何人向渔艇，拥褐对巑岏。>
<彭泽真吾友，生平爱菊花，墨君无妙本，风叶动窗纱。>
<日月双萤火，乾坤一鹊巢，大千沙界外，总在目前包。>
<点点万家灯，风清醉复醒，广轩高绝处，俯瞰一天星。>
<汉水经秦塞，飞流落九天，腾波如虎眼，愁杀上江船。>
<樛木犹藏叶，夭桃未作花，六宫歌逮下，四海咏宜家。>
<天地沉冥际，山河战伐中，可怜长乐老，只是爱三公。>
<冬暖梅花早，前庭如月辉，北人归欲尽，不用惜花飞。>
<岩曲泻鸣泉，风花万树妍，支筇连袂去，踏草兴悠然。>
<尝怀橘中叟，无忘六斛尘，输赢同一梦，当局是何人。>
<江左尚清谈，方外多高士，春山烟雨中，半是禅栖地。>
<贾谊因才逐，桓谭以谶疏，古今常似此，吾道竟何如。>
<水居不业渔，秋深卖柚橘，睡美不知晚，船头海日出。>
<涵谷久寂寥，龙山事辉奕，借问当世人，崇虚竟何益。>
<天迥旅怀阔，风长野叫来，沧波清可爱，先为濯京埃。>
<我陟黄杨奥，我怀董孝君，怀君君不见，冢草裹晴云。>
<人久众所憎，物久众所惜，为负磊落姿，不随寒暑易。>
<翠竹闲旌节，黄花老佩环，玉关秋梦断，纸上看南山。>
<春色集檐楹，今朝兴倍生，一樽谁与共，促驾有豪英。>
<金镜四尺广，紫河万里长，还愁魑魅见，复爱霜荷香。>
<妆罢下阶行，正见春流满，叹息一池中，菱寒芡独暖。>
<去马嘶春草，归人立夕阳，元知数日别，要使两情伤。>
<能闲芳草意，不竞白云心，问字时相过，清言淡可寻。>
<昨日落酒杯，引我卧醉乡，对午犹未醒，支颐听煮汤。>
<相望各天涯，相看又恐差，朅来山下路，端的到君家。>
<小鉴鉴以面，巨鉴鉴以身，不比明月光，岂识乾与坤。>
<枉渚簇兰芽，人家半钓家，炎天飞片雪，白鸟落平沙。>
<妾身如莲根，沉埋淤泥底，虽有白玉姿，无人为拈洗。>
<万丈水晶宫，一点青螺湿，云暗鼎龙归，竹随湘女泣。>
<风尘日已远，郡枕子陵溪，始见神龟乐，优优尾在泥。>
<仇池九十泉，桃源千万树，古人丧乱中，自选林泉住。>
<御茗毓何峰，烟岚十二重，玉泉新吐凤，金饼五盘龙。>
<事至绝安排，放脚踏高崖，如何谢上蔡，旦旦习危阶。>
<林叶经夏暗，蝉声今夕闻，已惊为客意，更值夕阳曛。>
<入夜始维舟，黄芦古渡头，眠鸥知让客，飞过蓼花洲。>
<奔流去不息，离愁方未央，江南望江北，烟里见垂杨。>
<禄米皆前定，分铢不可添，园葵莫争利，邻枣亦伤廉。>
<远嫁单于庭，自为汉人语，忽忆在宫时，潸然泪如雨。>
<隐见安山猎，纵横角庙渔，田家多准备，谷雨试新锄。>
<坡陀九点烟，象斗排云端，疑此精化石，即是星宫官。>
<心虚不可测，眼细强关情，回身已入抱，不见有娇声。>
<我有一古环，锵锵金玉音，一视一感激，冰天夜夜心。>
<一度桃花岭，烟霞处处新，纵迷源上路，犹似武陵人。>
<逢花眼倦开，见酒手频推，不恨吾年老，恨他将病来。>
<四山袭寒翠，日出不知处，植杖倚岩扉，孤云自来去。>
<文宁求鬼哭，石莫补天穿，自是奇人少，非关古圣骞。>
<韩悲沮洳居，贾叹寻常渎，何似老庄周，逍遥一篇足。>
<周礼久不作，泽宫变荒圃，开亭集宾佐，观者日盈堵。>
<上到北高峰，京城一方册，天边极双眸，云阔海门白。>
<风高霜挟月，酒暖夜生春，一曲清歌罢，华胥有醉人。>
<兰荃古所贵，梅乃晚见称，盛衰各有时，类非人力能。>
<夜风吹醉舞，庭户对酣歌，愁逐前年少，欢迎今岁多。>
<君去何时归，山中春草夕，莫将白云庐，不及红尘陌。>
<天上春光别，东皇管领来，初从旗气转，旋逐跸声回。>
<家有全棚乐，新翻调不同，分明恨离别，却是喜相逢。>
<昨日关东来，思与华山遇，如何风雨中，云深不知处。>
<修篁蘸方沼，常与此心通，永昼一卷书，闭抛听泉筒。>
<谷口未堪亲，嚣然若有莘，日斜桑柘影，倘见下徵轮。>
<礼律通称母，宁分继与亲，乃知履霜子，绝似卧冰人。>
<学士爱栽花，花开笑老我，何如郭四朝，良常种五果。>
<绝漠大军还，平沙独戍闲，空留一片石，万古在燕山。>
<南裔行将尽，荒村仅自存，萧条村里驿，日午不开门。>
<楚东雄地望，胜槩属名流，共俟谢安石，难追马少游。>
<官费接筒竹，民蠲沽水钱，丁宁后来者，莫负义名泉。>
<仙者非有求，坐石示投钓，咄哉羊裘翁，同名不同调。>
<摛辞气为主，盛气理或差，大音等韶頀，小巧同春葩。>
<终日钓石坐，清波闲我钩，掷竿望山月，回见众鱼游。>
<竹外霞为幄，花间锦作篱，离宫多怨女，吃吃竟亡隋。>
<暮雨复朝烟，送君江水边，故人如问讯，道我忆临川。>
<蜀道难从古，于今分外难，江山风景在，忍把画图看。>
<水涨孤村白，天垂四野青，开门秋雨霁，间步郭西亭。>
<夜月当空满，朝云送雨来，阴晴能复几，并遣岁华催。>
<茂苑犹香名，南阳已荒草，更兼芗林中，三洲是三岛。>
<叉手成经济，揖授何森然，欹侧谈条理，沉醉说醒言。>
<安陆号方镇，江边无事州，民淳讼词少，务简官政优。>
<阿母偶一来，罗刹长伴汝，何意晚对人，神仙皆妄语。>
<小篱护殷鲜，久厌杂芳眩，风烟桃李蹊，一付檀槐战。>
<是非何足论，时酒谩消遣，但把无它肠，聊为在家善。>
<逸态谢炎凉，贞姿炯冰玉，君子思切磋，无忘咏淇澳。>
<山台一挥手，从此断将迎，不见尘中事，惟闻打麦声。>
<先刎谢重瞳，差强隆准公，应为松与柏，岂化草芃芃。>
<万古天地中，此脉未应绝，拜读浣灵诗，一夜头尽白。>
<曾闻郁林石，万里过东吴，偶托循良传，千年入画图。>
<蝉声悲古树，鸟语度薰风，云移日影过，人卧青萝中。>
<吴兴八法精，作书如刻玉，兰亭挥洒馀，见此潇湘绿。>
<内殿称觞早，仙班拥翠翘，春来多乐事，人日是明朝。>
<勿以梁事问，将遗太后忧，若非叔长者，谁为帝忠谋。>
<韩彭不见几，范张归计早，问我基生涯，耕读村居好。>
<客行满山雪，香处是梅花，丁宁明月夜，认取影横斜。>
<千山秀回环，灵液走岩窦，清甘伫方空，可咽不可漱。>
<深林蔽夕阳，寒泉泻苍壁，双亲久别离，瞻云情罔极。>
<人世一火宅，那堪作久居，六载雪山中，苦业犹未除。>
<道抱阴阳妙，天行日月长，花开千种丽，叶下一般黄。>
<荡荡发航船，千里复万里，愿持金剪刀，去剪西流水。>
<四海无远志，一溪甘遂心，牵牛避洗耳，卧著桂枝阴。>
<三闾宰国议，相如造承明，莫教朝廷上，不及为郡名。>
<腊去寒犹在，春来花未开，东风忽然到，放尽一园梅。>
<人多愁水厄，若个有诗情，灵草还知我，平生事不平。>
<百舌在墙东，其子在墙西，纵有反哺日，那得如哺儿。>
<夕阳在西峰，晚谷背南岭，烦郁未渠央，伫兹清夜景。>
<天道玄同是，群分自作家，春诗拈未出，春信已开花。>
<远水从台婺，同归古嵊州，巍亭压山顶，千古挟双流。>
<桥下寒塘净，桥边风物清，倚阑闲得句，不入俗人情。>
<美人捲珠帘，深坐颦蛾眉，但见泪痕湿，不知心恨谁。>
<我漱江边石，君棹渡头船，船去几千里，问君何日还。>
<魏武吟诗夜，坡仙玩月秋，英声流后世，清兴动南州。>
<弟兄为师友，晚岁共三径，室迩伫远思，东风吹鬓影。>
<草市芳菲节，柴门寂寞滨，桃符聊塞白，免谤作诗人。>
<蜡屐恣幽寻，未能得其要，登临一放目，千峰供俎豆。>
<盘旋山水间，隐者固所乐，寐寤独言时，𤱶亩心犹昨。>
<冯岭少微星，群峰列帝青，太丘亲貌得，岩壑想尝经。>
<于越三年客，思家一百旬，如何今夜月，却忆镜湖春。>
<使者分岐路，迢迢越五溪，一为孤凤唱，无复冷猿啼。>
<溪藤横翠约，老眼颇眵昏，唤入凌烟后，江村不是村。>
<马舞睨禄山，猴朝识朱温，人岂不若兽，变故辄负恩。>
<黯黯度寒云，皎皎淡明月，贞心无改移，明月有圆缺。>
<徐生夸绝倡，醉杀五陵豪，我醉何持赠，君王有赐袍。>
<每饮金龟酒，如游贺监湖，花下美人归，霞起儿童呼。>
<拂石青山下，抱琴弹白云，曲中有流水，尘世不曾闻。>
<鸟啼溪上雨，风碎竹间云，明日东湖上，看山又忆君。>
<香逐西风起，氤氲入杳冥，不知从此去，几日到辽城。>
<酒力欺朝寒，潮红上妆面，桃李漫同时，输了春风半。>
<露下衡皋晚，月明湘水流，美人青羽佩，零乱结春愁。>
<白日看云坐，清秋对雨眠，眉头无一事，笔下有千年。>
<近有钱塘信，斯人亦可伤，更怜新特在，犹唤旧江郎。>
<愁看巫峡云，懒醉罗浮月，静夜楚天遥，黄陵秋万叠。>
<青山绕蓬庐，白云障幽户，卒岁聊自娱，时人莫留顾。>
<古砚蟾蜍滴，文屏薤叶书，世间多倚伏，休叹橐中虚。>
<不空宁有妙，诸妙本来空，落日云光里，茅山翠几重。>
<生长天垂力，孤悬有作奇，最先承晓露，终不堕春泥。>
<既知田间乐，焉知田间苦，惟是唐虞朝，所以有巢父。>
<劲节傲风霜，出花粲琼玉，春满九霞觞，罗浮新酒熟。>
<缘浮入山处，有石平如砥，风雨长苔痕，还从风雨洗。>
<属车八十一，此地阻长风，千载威灵尽，赭山寒水中。>
<双股粉黄笼，飞迟趁晚风，君王方课蜜，不敢恋花丛。>
<鸡鸣夜过半，霜气入孤衾，岁时将脱屣，邻家方捣砧。>
<我欢常在梦，无心解伤别，千里万里人，祇似眼中月。>
<日观闻山钟，风烟几万重，飞倦如可觅，真蹑白云踪。>
<孔父昔所游，父老不能语，文章翠珉上，如此树高古。>
<老去悲秋甚，兴来聊自娱，明年知健否，子细看茱萸。>
<西家壶已倒，次第向东邻，朱户如坚闭，黄花恶笑人。>
<金风凉夜深，吹我萧萧发，起折丹桂枝，惊落花上月。>
<晨兴阅残编，开窗曙光入，忽有野人过，隔溪笑相揖。>
<远壑云埋树，山深古洞幽，窗前云气重，终日为诗留。>
<我行半天下，梦不到南谷，健读诸老诗，划见真面目。>
<时服颁周府，薰弦奏舜廊，未知新帖子，几首似欧阳。>
<何处延明月，东城百尺楼，故人那得见，后夜是中秋。>
<去乡三十年，颜貌总非昔，昨日乡人来，相看不相识。>
<旅魂惊塞北，归望断河西，春风若可寄，暂为绕兰闺。>
<举族贫兼病，烦君药石功，长安何日到，一一问归鸿。>
<孤鸾将鹤群，晴日丽春云，何幸晚飞者，清音长此闻。>
<独坐看花枝，无言双泪垂，痴婢不知意，问我心恨谁。>
<丈夫慎出处，功成乃身退，古人夫何如，八十钓清渭。>
<青山如佳人，亦复美而艳，晴岚秀可餐，暮霭碧堪染。>
<无奈花零落，枝头顿觉稀，残红真可惜，拾取袖中归。>
<玄琰俱年少，能摧百万师，如何桓幼子，轻议谢家儿。>
<聊行弄芳草，独坐隐团蒲，问客茅檐日，君家有此无。>
<杨柳三春暮，沙场万里馀，紫骝何日返，空有寄来书。>
<面作天地玄，鼻有雁门紫，既无左达承，何劳罔谈彼。>
<凉树转佳阴，游丝静无力，翔集各有营，朱门自迟日。>
<塞北平如砥，沙场五月寒，骅骝不受驭，焉用置奚官。>
<时情任销歇，闺思转慇勤，也胜山阴媪，挥毫托右军。>
<楚地正忧旱，君行岂徒尔，莫待河鱼枯，绕决西江水。>
<花开满树红，花落万枝空，唯馀一孕在，明日定随风。>
<断岸江波阔，迢迢十里宽，人烟藏处密，霁色媚寒滩。>
<卧榻惊秋晚，倾杯苦夜分，十年三度意，笑对九峰云。>
<故国例卜宅，他乡多惜居，短长三万日，何处是吾庐。>
<谁聚东海石，筑作青嶙峋，欲袖东海归，时恐主人嗔。>
<琴罢月生渚，鹤归松满坡，葺亭无尸牖，应是白云多。>
<朱亥诚勇士，侠气凌秋云，何事袖中椎，不椎秦将军。>
<围中鼠雀尽，城里日传餐，为鬼已灭贼，何时灭贺兰。>
<传书报刘尹，何事忆陶家，若为篱边菊，山中有此花。>
<月冷梅妆淡，风恬鸟睡痴，迢迢宫烛尽，谁问夜何其。>
<江树碧迢迢，舟行第四桥，月凉天在水，龙女夜吹箫。>
<乳燕空梁上，衔虫拂柳梢，琴书时点涴，未忍遂移巢。>
<白日下庭除，馀情动春斝，鹤韵转悠然，江山入清夜。>
<借榻卧云屋，攲枕仔细听，误疑鸣珂声，不知水泠泠。>
<剌史登高台，但歌野鹰来，不顾隆中客，千年为尔哀。>
<引泉已成沼，对石宜破窗，他年涧上桥，为子书春淙。>
<一夜溪山雪，乾坤似玉壶，捲帘孤坐处，佳境入诗无。>
<时乖事转拙，端居徒含情，不似阶前草，春来随意生。>
<南浦凄凄别，西风袅袅秋，一看肠一断，好去莫回头。>
<道合混希夷，得意俱了了，相看本无愁，一笑山水杳。>
<水深冰亦厚，滉荡铺寒玉，好在水中鱼，何愁池上鹜。>
<赤憎宾舍满，雅称落花留，纵使金钱好，如何买断秋。>
<清高宜养性，善事好相兼，果蓏招贤客，心闲道味添。>
<虎狼不仁也，何乃谓之仁，仁之于父子，父子亦相亲。>
<云满南阳陌，书藏善和宅，行行重回首，无使归思隔。>
<杳杳云间路，重重隔翠林，数声清夜后，来伴月边吟。>
<久是烟霞客，潭深钓得鱼，不知芸阁上，遗校几多书。>
<壮岁髭如漆，年来暮景侵，便令如雪白，撚断不妨吟。>
<周庐夜半雨，萧萧不成响，晓起看晴明，雪满青山上。>
<冷逐江梅使，先春下桂林，湖平三楚出，岭尽百蛮深。>
<万事都难问，相逢坐夜阑，寒灯青的的，莫照酒杯乾。>
<金沙与同架，并蒂更连柯，红白虽相宜，品藻当如何。>
<万窍号地籁，冲风散天池，喧豗瞬息间，还挂斗与箕。>
<劲直忠臣节，孤高列女心，四时同一色，霜雪不能侵。>
<白鹤行先远，追随倦小童，囊琴何用解，倚杖听松风。>
<雨后翠寒生，鹧鸪啼晚晴，湘妃江上过，环佩落秋声。>
<夜浴黄金盆，一鸣天下白，何年补青天，化作山头石。>
<移自溪上园，种此墙阴路，墙阴少人行，来岁障幽户。>
<凌波起罗袜，含风染素衣，别有知音调，闻歌应自飞。>
<道院迎仙客，书堂隐相儒，庭栽栖凤竹，池养化龙鱼。>
<平昔慕文豹，管窥才一斑，谁言披宿雾，吾欲老兹山。>
<粼粼涧中石，嘉木郁繁阴，好鸟时相和，悠然静者心。>
<茆檐春日温，儿背稳如几，问母欲何之，行行过东里。>
<无奈国风怨，荠荼论苦甘，王孙旧肥羜，汤饼亦多惭。>
<木桥横野水，竹径踏晴沙，桑苎交阴处，中藏隐士家。>
<山中境最静，静极恐关情，莫听流莺语，应怀求友声。>
<白头厌郎署，病眼欲分司，寸心犹未决，所顾在妻儿。>
<熠耀流寒火，蟋蟀动秋音，凝露如悬玉，攒菊似披金。>
<逐舞飘轻袖，传歌共绕梁，动枝生乱影，吹花送远香。>
<人情诞固诞，评章密似毛，评人如评鬼，双泪落青袍。>
<人生无家别，亲故伤老丑，剪纸招我魂，何时一樽酒。>
<云壑森烟树，扁舟钓夕阳，平生谁是侣，鸥鹭日徜徉。>
<何物水石居，云气逼梁苑，青青滴砚池，窃补残经卷。>
<昔住筼筜谷，千竿绿映池，虽无封比渭，窃有咏临淇。>
<新年诗酒兴，携赏入山池，一步一留眄，高谈恣所之。>
<云里望何极，纷纷扑素埃，江山同一色，不见雁飞回。>
<昔年酾酒地，江汉一茅亭，同会人何在，东风柳又青。>
<绿径斜萦草，红梢半落花，曲池风碎月，攲岸雨摧沙。>
<幽栖寄山隈，欣赏亦何有，时许巢白云，纷然入窗牖。>
<借问采茶女，烟霞路几重，屏山遮不断，前面剪刀峰。>
<明月但照雪，不照世人心，雪深惟一色，人心种种深。>
<至灵之谓人，至贵之谓君，明则有日月，幽则有鬼神。>
<绵水何太急，奔流下东井，北登凤凰山，未晓见日影。>
<截玉作明帘，不知帘外事，应有碧眼仙，隔帘见人至。>
<司花工剪蜡，墨客巧抽脾，酝藉无梅操，生香认得知。>
<翩翩谁家燕，衔泥向何所，避人花丛里，忽复梁间语。>
<沟水通宫苑，泠泠去复回，无人漏言语，红叶是良媒。>
<百尺龙门种，移栽叶未齐，月明风乱影，似下凤鸾栖。>
<寂寂河洲夜，芦花绕墟舍，孤客久未眠，窗灯落寒灺。>
<桑落则酒熟，溪深而鱼肥，一饮三百杯，不知人是非。>
<夕紫堆香豆，朝岚映墨池，客来不须报，正是学书时。>
<枕流饭脱粟，长夏以终日，曳屣行歌商，风轩时弄笔。>
<惯得夸明丽，曾依画省郎，几枝斜映水，浮弄紫霞光。>
<江清疑富春，钓丝谁料理，萧萧白发翁，日高眠未起。>
<入林缨可濯，百尺泻清泠，不用张萝幌，潺湲待客听。>
<平生酷爱山，嗜好如猿狙，行将脱尘俗，上与浮云俱。>
<玉液瀑巉厓，琪花拂幽径，飒然万木惊，山堂一声磬。>
<了知起灭意，决定生死根，不复随缘转，是名不动尊。>
<暄浊气未收，夜雨聊一洗，心清不受尘，眼净岂容眯。>
<陟彼崖上门，门深路还绝，香草递仙风，怪林藏古雪。>
<嵯峨山上石，岁岁色长新，若使尽成宝，谁为知己人。>
<粝食忧民瘠，茅庐念士寒，一生怜此老，错把两眉攒。>
<初投旱海戈，忽整潇湘枻，彭蠡镜中行，洞庭天外倚。>
<台山初罢雾，岐海正分流，渔浦飏来笛，鸿逵翼去舟。>
<十年理芝畎，铁作青蛇文，复伴远游去，山山锄白云。>
<与子共观泉，少间观我生，我生本无穷，是为天地精。>
<云衲山中来，画桡江上发，何日到山中，山花应未歇。>
<霡霂沾衣乐，滂沱破块宽，好星元有雨，星是汉郎官。>
<树暗云更深，鸟啼春已去，多谢桃源人，能留远人住。>
<老大倦追随，得坐且终日，所以见春去，亦不甚爱惜。>
<采莲莫采花，花尽乃成子，八月白露寒，怅望秋江水。>
<人烟生处僻，虎迹过新蹄，野鹘翻窥草，村船逆上溪。>
<半菽一瓢饮，悬鹑百结衣，萧条鬼不瞰，聊可与同归。>
<如何赠琴日，已是绝弦时，无复双金报，空馀挂剑悲。>
<碧甃寒相对，潆渟西复东，不缘居一地，那得两心空。>
<拟嚼枝头蜡，惊香却肖兰，前村深雪里，莫作岭梅看。>
<几树枣如瓜，千年桃始华，渠通沧海水，门倚赤城霞。>
<欲出须知此，笼头莫挂垂，虽然无大患，惊惧事防为。>
<身如云样轻，心似月兮皎，何物堪赠君，一颗安期枣。>
<笔间珠树长，不借白云栽，尽日看龙挂，空疑有雨来。>
<学者学为孝，诸生欠讲明，谒归二十辈，毋乃为阳城。>
<平𪩘矗崇墉，中天紫翠重，曾因望江水，上到最高峰。>
<无癖不誉儿，有诗非责子，丹桂几枝芳，对之空颡泚。>
<秋净山如拭，江清一棹横，挂帆延暮眺，趺坐待潮生。>
<落英泛流水，点点如飘霞，为有问津者，不敢种桃花。>
<绝塞程方远，穷阴岁欲残，石城归梦断，陇月照人寒。>
<朝泛苍浪水，暮归鹦鹉洲，一丝抛下处，牵动海天秋。>
<彩胜年年巧，椒盘岁岁新，君王千万寿，长与物华春。>
<急景归来早，穷阴晚不开，倾杯不能饮，留待卯君来。>
<公馆借吟诗，行厨送午炊，数株临水柳，曾得系金羁。>
<冷眼看世界，何处非虚空，似有登台者，飘然御八风。>
<梵舍十八所，道场皆矩罗，兹独号罗汉，想应无漏多。>
<寒月下疏桐，清霜醉晚枫，客心元自冷，不是为秋风。>
<江路无行旅，乡心见鸟飞，西风吹客鬓，又过郝山矶。>
<南桥春日暮，杨柳带青渠，不得同携手，空成意有馀。>
<自击牛昌隐，威风震海寰，待吾谋用日，同共扫完颜。>
<归时日尚早，更欲向芳洲，渡口水流急，回船不自由。>
<游遍金山寺，都无一句诗，诗中写不尽，只许此心知。>
<永夜疑无日，危时只赖山，旷怀休戚外，孤迹是非间。>
<一枕梦云过，半空诗雨来，新蝉吟不了，尽晚自衔杯。>
<观身不见背，动体悉由心，向阳负阴处，离坎细推寻。>
<荷笠小苍头，犊裈乘水牛，扬鞭自叱咤，度陇复凭沟。>
<有心兴汉室，不意托孤儿，帝昔曾三顾，臣今表出师。>
<鹤步瑶阶净，萤飞星汉斜，玉人褰素幕，和月折梨花。>
<幽兰可纫佩，紫芝曾疗饥，所以粲粲者，同行不相遗。>
<今日此相送，明年此相待，天上客星回，知君渡东海。>
<海南绣面女，爱食槟榔青，槟榔成枣子，醉杀两娉婷。>
<刘毅一贫士，蒱摴掷百万，我无负郭田，种蕙动盈畹。>
<条风动芳树，素月流金波，阳春宋玉和，子夜秦青歌。>
<移舟泊烟渚，日暮客愁新，野旷天低树，江清月近人。>
<张生长安居，日听车音响，他年乘斑轮，车音想非想。>
<家住桃华源，庭无俗尘至，春永风日清，高空玩寒翠。>
<太阳一入地，照月还生光，老学傥能勉，缮性岂不臧。>
<朝辞都城里，暮止汴堤头，满目非相亲，寂默对河流。>
<大将晓临戎，偏裨夜报功，自矜文字贵，不重虏尘空。>
<黄岭高朝拥，三峰玉削成，也知清淑气，毓秀在贤英。>
<故人千里外，相见一何难，几度裁书尺，秋云雁影寒。>
<缭白认飞流，千峰暗不收，何人拄寒瘦，担雨到溪头。>
<牛斗有佳气，分明见龙光，张华固能识，神物终难藏。>
<阅世真难记，如公自不忘，其于书太简，正以懒相妨。>
<九酝宜城酒，人传岘首碑，古今情不别，更问习家池。>
<谷暗随呼应，禽春不速来，幽居逢令序，跬步且徘徊。>
<路上尘方坌，壶中花正开，何须头尽白，然后赋归来。>
<小彴过清溪，有亭才四柱，地僻少人行，翩翩下鸥鹭。>
<抑奢以从俭，去伪以返淳，咀嚼六经髓，呵为天下春。>
<何事长安客，春来思易迷，乐游原上草，无日不萋萋。>
<腐儒常苦饥，问籴竟如玉，僧田不自耕，终岁饭亦足。>
<露气粟我肤，弃捐掌中月，高眼没云鸿，澄辉眇穷发。>
<此地还成趣，庭柯几度扳，亭中人不见，月照门前山。>
<谁谓山中险，长廊亦晏然，花开春雨足，月落山人眠。>
<大达诚无碍，人人自有家，假花犹入念，何者谓真花。>
<小儿勿大勤，使汝发早白，长为南亩民，殊胜东合客。>
<薄情君抛弃，咫尺万里远，一夜月空明，芭蕉心不展。>
<骨永埋胡地，魂终恋汉廷，谁令妃远嫁，千载冢犹青。>
<园林尽摇落，冰雪独相宜，预报春消息，花中第一枝。>
<千里开平楚，丹梯延伫中，山山堪落帽，不必待秋风。>
<清浅蓼花池，花开遍池里，一片池上秋，落尽池中水。>
<未有一分功，先立十分敌，所得无分毫，所丧无纪极。>
<披席云同卧，盘餐雾共倾，等是烟霞境，清梦绕南衡。>
<二疏归去后，林下少休官，圣代夔门里，一枝栖故鸾。>
<覆户双人艾，浮樽九节蒲，更闻天子孝，瑞箑扇尧厨。>
<南园万树花，极目春芳丽，林下老成人，相招植松桂。>
<清浅潞河流，常维万里舟，越罗将蜀锦，充满潞滨楼。>
<动则勒长夫，一夫金十二，长吏亦受欺，金来仅得四。>
<夜光沉千岭，寒星动一川，汀沙霜似雪，寂寂系江船。>
<香篆孤烟袅，灯龛寸火微，梦和明月冷，心与白云飞。>
<地僻柴桑古，人亡松菊存，不如彭泽吏，归去有田园。>
<止水清可掬，居然媚其涧，吾有万斛珠，漱令夜光现。>
<吹箫江浦秋，舟荡碧云幽，拟溯岩松下，诗盟订白鸥。>
<会峰亭下路，斜带法华池，不待观池水，尘迷已顿离。>
<帘捲风花落，径遮露草深，严更催短梦，皎月对閒心。>
<胸黄忽肿硬，未可用针针，须使消黄药，无令痛所侵。>
<棐几延毛子，明窗馆墨卿，功名皆一戏，未觉负平生。>
<日落山烟紫，林深暝色寒，殷勤问前路，今夜宿新安。>
<许仙初拔宅，灵草迸香茅，能使羊无血，云何命在庖。>
<野趣分苕水，凤光剪鉴湖，尘中不作恶，为有邺公图。>
<不但色秾华，更觉香幽迥，笑杀海棠仙，死抱渊材恨。>
<斗酒别凉州，明珠落贝丘，似将寒露影，添作汉宫秋。>
<路入桃源近，门藏竹户深，孤云同隐迹，老鹤识闲心。>
<蔼蔼青衿子，来修谒庙仪，怜他眉宇秀，中有起家儿。>
<林钟疏北岭，茶杵急西家，湖风亭子外，扫尽石楠花。>
<昔夕真何夕，规缺又三分，记得殊未满，那当持赠君。>
<花叶皆有香，乃可持为佩，幽幽君子心，非兰无所爱。>
<汲水立银床，照见红妆影，王孙殊未归，宝钏霜花冷。>
<大秦明月珠，绝宝世间无，开匣持相赠，照君锦氍毹。>
<定林自有主，我为林下客，客主各有心，还能共岑寂。>
<一作东吴去，回头又十年，可怜江上雪，空落钓鱼船。>
<中兴日月明，王气山河在，万物饰昭回，稽首王言大。>
<覆土勿使厚，种树勿使密，万古与千秋，长令见天日。>
<惭老将谁托，劳生每自惭，何当重携手，风雨满江南。>
<月隐崆峒峰，世人俱未看，独怜得句客，照桥三四栏。>
<草莽芜深谷，轮蹄竞市桥，年来人尽出，不待小山招。>
<泠泠碧窗风，皎皎疏帘月，重门掩秋霜，素练捣寒雪。>
<来往不逢人，家在山深处，独鹤忽飞来，风动月中树。>
<花鸭静云衣，娟娟春草依，临池捩颈卧，梦拂楚云飞。>
<我去寻幽院，师来访小园，休信不相见，相见本无言。>
<龙卧苍山下，岂知今古春，不忧雷雨作，头角本非真。>
<正阃成王化，开宫奉母仪，身当四海养，寿祝万年期。>
<灵岳乾坤秀，飞泉河汉垂，超然山水兴，身在白云涯。>
<巧将衣障口，能用被遮身，定知心肯在，方便故邀人。>
<道士牛已至，仙家鸟亦来，骨为神不朽，眼向故人开。>
<不早浮槎去，焉能罔水行，叩舷谁共语，载不尽高情。>
<身同汉使来，不同汉使归，虽为塞外妇，只著汉家衣。>
<夷犹望京邑，江月听秋潮，谁念扁舟客，新林向版桥。>
<秋劲拒霜盛，峨冠锦羽鸡，已知全五德，安逸胜凫鹥。>
<夜来北窗雨，萧萧竹偃扉，朝望城头山，白云湿不飞。>
<踏青何处去，春事归野菜，便觉与时新，闲身尤可爱。>
<拥膝度残腊，攀条惊早春，陈郎浮竹叶，著我北归人。>
<去国常忧国，还家未有家，君恩报无所，含愧出京华。>
<绿瘦摇风柳，红酣带雨花，小桥流水外，茅屋两三家。>
<细草缘蹊软，晴朝步屟迟，往来深树里，啼鸟不曾知。>
<饥民日嗷嗷，汹汹溃堤水，痛决未可知，无易此一蚁。>
<舜禹昔禅位，曾将易问蓍，即知重八卦，已自伏羲时。>
<去岁秋时去，今年秋又来，浮名何所得，岁月苦相催。>
<野性自驯扰，不烦施箠鞭，东皋新雨足，日上种春田。>
<玉皇五色麟，不踏京华尘，如何捉明月，一醉三千春。>
<日暮霜风急，羽翮转难任，为有传书意，翩翩入上林。>
<秋生洲渚静，露下蒲荷晚，忽忆钓鱼时，人家楚乡远。>
<碧云高出山，飘如翠鸾舞，万里从飞龙，八方望霖雨。>
<树色交山色，蝉声杂水声，客怀殊不倦，信马此间行。>
<金丝镂箭镞，皂尾制旗竿，一自风尘起，犹嗟行路难。>
<岁暮嗟为客，那堪复被围，一心惟许国，视死已如归。>
<枳实绕僧房，攀枝置药囊，洞庭山上橘，霜落也应黄。>
<新月渡江水，夜半风初起，摇荡不成眠，波声打船尾。>
<对酒愿一醉，醉后忘悲辛，怜予亦楚产，不似独醒人。>
<十里杏花幄，书声琅然出，要踏曲江春，还从此中觅。>
<渔父向馀笑，红尘满世间，何如罢钓后，人比野鸥闲。>
<冷艳全欺雪，馀香乍入衣，春风且莫定，吹向玉阶飞。>
<江头横吹悲，北客休南去，闻道武昌门，愁人无别树。>
<小梅未可折，不折惜空回，拥鼻撚一枝，也道探春来。>
<古木宿栖鸦，萧条散晚景，中夜忽惊寒，啼破半窗影。>
<燕雀随风翻，蛟龙逆潮上，扁舟欲渡难，横江拍天浪。>
<上有东流水，下有好山林，主人居此宅，可以斗量金。>
<内仗朝初退，朝曦满翠屏，砚池浑不冻，端为写兰亭。>
<临水一荒城，风沙常眯目，城里半流人，荆扉掩茅屋。>
<秋来乘艇子，出浦更悠然，鸟白江初阔，天空月正圆。>
<白鹿殊持重，青蚨岂致贫，不唯堪使鬼，且是更通神。>
<春宵多旅梦，轻醉不成乡，静室帘孤捲，花间暗断肠。>
<朝朝一味豆，灼灼满园萱，无限春晖思，何堪对酒尊。>
<吟风百尺松，凌霄千岁石，一翁处其间，相对无愧色。>
<文章无正体，源浚流乃深，能者主宰之，古来非独今。>
<嘉赏不妨独，冲襟何所营，散帙山斋雨，那能知世情。>
<念汝西河戚，身罹隔谷悲，人生缺陷地，同是白头时。>
<银钥开香阁，金台照夜灯，长征君自惯，独卧妾何曾。>
<河凉大布衲，七帝师道德，流传五百年，未灭针线迹。>
<故人不可见，汉水日东流，借问襄阳老，江山空蔡州。>
<静非山里住，闹即拟何之，缘识归空寂，生前旧亦知。>
<夹堤千树锦，留得拒霜开，采之何处寄，还待涉江来。>
<南国传椰子，东家赋石榴，聊将代左腕，长夜枕渠头。>
<海燕频来去，西人独滞留，天边又相送，肠断故园秋。>
<尽知为客恶，还见别家多，风雨空愁在，山林奈晚何。>
<僧句多枯槁，舟公锦绣堆，如何涉吾地，咄咄逼人来。>
<绿蚁新醅酒，红泥小火垆，晚来天欲雪，能饮一杯无。>
<归耕亦何事，十亩江边云，独与饮牛客，门前水竹分。>
<举头望白云，𫖯首看流水，古之东郭生，悟彼北宫子。>
<峭石状危屏，截断诸峰青，白云触不飞，仙掌空遗名。>
<君来不遇我，我到不逢君，古殿依修柏，寒花对暮云。>
<悬石嵌青空，下临湘江水，中宵明月来，照见青鸾尾。>
<一夜河冰合，舟行须日出，日出冰乱流，含风响萧瑟。>
<天寒飞木叶，水涸有饥鹭，不是偃树枝，危桥那得渡。>
<当时受册地，今日琼台宫，阿母瑶池色，能如晚照红。>
<逼帘呈素艳，入座荐清香，何以陪暑饮，对之飞玉觞。>
<双溪分二峡，万古水溶溶，彩气衣常动，精灵日夕逢。>
<暖日淡胧霞，林梢噪晚鸦，游人何事喜，顷刻是山家。>
<偶得西斋字，向西开此斋，人间诗眼少，天下夕阳佳。>
<何处飞来鸟，依栖梅竹深，不贪桃杏色，共守岁寒心。>
<天风与海水，鸣籁隔山闻，半夜衣裳湿，清朝树树云。>
<养鹤人何在，湖边水尚清，唤回中夜梦，滩上戛然声。>
<故人住南郭，邀我对芳樽，欢畅日云暮，不知城市喧。>
<浮光看不定，重露试还无，影翻狂舞客，明误已栖乌。>
<锡洲潭古怪，攸镇驿幽绝，四围青山映，鹭栖满林雪。>
<双杵夜沉沉，中悬万里心，露华欺白练，明月映秋砧。>
<义居传九世，瑞物记三荆，何似同根竹，春风一死生。>
<群仙停鹤驭，玉佩摇空山，金丹定分子，往缀通明班。>
<舂汲常分任，巾篝久服勤，汝何惭络秀，吾自志朝云。>
<分行接绮树，倒影入清漪，不学御沟上，春风伤别离。>
<八月风气寒，荷衣不堪补，南还未成行，山馆眠秋雨。>
<细雨入林深，孤云映山薄，何处是归舟，临风倚江阁。>
<五载莫归省，双亲谁问安，固云亲有命，不谓我何颜。>
<可怜台上谷，转目已阴繁，不解诗人意，何为乐彼园。>
<问讯南溪水，韩张泛几回，侍郎何处在，司业有孙来。>
<昼涉溪方浅，暮临溪忽深，水犹如此变，安可测人心。>
<尺𫛩栖一枝，粒粟俄已饱，却笑垂天鹏，饥飞何时了。>
<一径入深篁，翛然碧云堕，凉飙四面来，吾将北窗卧。>
<自爱新梅好，相欢得几回，来年又相见，先发映春台。>
<禄养既莫逮，何由展诚爱，随寓供蒸尝，庶或吾亲在。>
<树发花如锦，莺啼柳若丝，更游欢宴地，悲见别离时。>
<雾霁山高牖，天寒水落沙，试披深岸草，往往见黄花。>
<深浅元无定，行舠识水频，急流天下险，最好是平津。>
<凿渠疏白石，绕槛走清泉，不为流觞醉，来当涤万缘。>
<屈指归来日，东篱花正开，寒香三四种，斗室共徘徊。>
<梅梁巢已空，去此复何从，勿惮归飞远，冰霜不尔容。>
<舍已莫委命，从人莫登山，呜呼罗一峰，逐善如转圜。>
<我有五亩园，当檐二华峙，山灵似有情，不约忽来此。>
<簇簇繁缨色，谁教媚早秋，省臣今白首，还忆浙中楼。>
<江水去无边，江楼思渺然，西风挂帆席，一一是归船。>
<虬松绣青铜，峭壁立积铁，下有逃虚人，长啸空山裂。>
<大傩存古礼，彩发映雕冠，如今身老大，不似小时看。>
<长随鹿豕群，有时瞻太乙，顿觉振衣宽，扶桑低海日。>
<空山四无人，人迹生莓苔，谁欤避世子，入此山中来。>
<乍起金鱼钥，闲登铜雀台，新欢犹未极，落日苦相催。>
<江南莲叶舟，江北莲花屿，尽日双鸳鸯，无人自来去。>
<夫子素多疾，别来未得书，北庭苦寒地，体内今何如。>
<云白山青路，回头却已遥，故人应在迩，诗话定今宵。>
<一径萝霏杂，冥冥埽不开，空中闻锡响，知是有僧来。>
<献岁风光早，芳春节会多，径潘三月内，恣意饱相过。>
<受降城必破，回落陇头移，蕃道北海北，谋生今始知。>
<云根翳金英，零露杂芳草，忆昨南山行，相逢正秋晓。>
<天空虹灭影，风定水无纹，半树挂残日，千岩吞湿云。>
<父身如可代，子死乃其情，尹待我何薄，而将此买名。>
<细看重云里，分明不是空，夕寒光独远，凭化委长风。>
<婆娑一古干，乐共此君友，任彼风与霜，岁寒心不朽。>
<津连黄木湾，虚亭翠霭间，川光摇子夜，坐见海中山。>
<尽道之谓圣，如天之谓仁，如何仁与圣，天下莫敢伦。>
<如何年稍长，汲汲子思师，知是为儿日，三迁感母慈。>
<羊裘无客星，桐江尚名里，下有清浅流，亦似新安水。>
<一片开元石，愈知天地中，今宵北窗梦，或可见周公。>
<空宇三禅寂，荒林七圣迷，闲来丘壑兴，那复问东西。>
<水清濯吾缨，水浊濯吾足，不见濯缨人，可怜江水绿。>
<半野云烟薄，长空新月多，息肩知有处，灯火练潭河。>
<寒夜独凭阑，徘徊看明月，如何咫尺间，故人相隔绝。>
<海气侵人来，鹭涛扑面起，何人解绨袍，已见寒如此。>
<人亦何容辱，人亦何容欺，我否而人可，貌诺而中携。>
<玉宇宜朱夏，壶冰生晚凉，深心念行暍，清夜久焚香。>
<竹间流黄机，明月与白露，缫丝头绪多，经秋不成素。>
<绿萼披风瘦，红苞浥露肥，只愁春梦断，化作彩云飞。>
<垒石盘空远，层层势不危，不知行几匝，得到上头时。>
<向夕山烟敛，花光一片寒，若非香不断，都作月明看。>
<未见虎跑迹，窥泉试一吟，遗珠僧不取，密竹助泉深。>
<江南有美人，别后长相忆，何以慰相思，赠汝好颜色。>
<寻常躏径草，容易扑流萤，怙强终不觉，尔弱乃相陵。>
<父慈子必孝，兄友弟须恭，倘使诚心在，如何不感通。>
<铸就两仙人，黄金不坏身，须眉但了了，那记寿乡春。>
<开门见东村，晨光尚蒙昧，白云何处来，适与予心会。>
<久雨方行乐，花前望玉台，人间见花树，不似玉台开。>
<百战未言非，孤军惊夜围，山河意气尽，泪湿美人衣。>
<花里重重叶，钗头点点黄，祇应报春信，故作著人香。>
<夜静灯花落，天寒香篆斜，斋厨缺芝术，釜甑任尘沙。>
<日落溪水寒，林疏秋色老，柴门闭白云，满树丹枫老。>
<白浪暗江中，南泠路不通，高樯帆自满，出浦莫呼风。>
<绕舍树扶疏，林光照道书，掩关辞问字，独坐对清虚。>
<潦净泉声涩，秋高木影疏，天涯来旅雁，江上有鲈鱼。>
<风雷飒万里，大江动我前，青衿一憔悴，名与日月悬。>
<霭乃出深树，湘山日落时，若非尧女哭，即是楚臣啼。>
<策登董相科，赋作长卿语，刘牢出外甥，愧我不如古。>
<芭蕉我所爱，明洁而中虚，禅房富灵根，颇似人清臞。>
<莫言师嗜酒，酒原是米汁，世人自言醒，颠倒混黑白。>
<朝指萧山驿，暮唤钱塘渡，侬身不属侬，却似商人妇。>
<鸠逐妇何苦，鸳鸯独可怜，池塘风雨夜，犹并一双眠。>
<客从扬州来，遗我扬州花，筠笼贮枯蘖，明年擅春华。>
<长江自朝夕，落日照今古，无酒长独醒，只恐叹渔父。>
<云驱风浩浩，日永雨垂垂，狡兔笑三窟，鹪鹩思一枝。>
<天地奇男子，终当厮一名，欲寻洙泗路，未暇问三秦。>
<已别门墙久，犹能识旧奴，遗书三万轴，还似旧时无。>
<侧目当晴空，万里在旦暮，直击大鹏雏，凡鸟非所顾。>
<万事不关心，悠悠在一琴，非山亦非水，何必问知音。>
<灼灼生寒烬，终朝照席明，从教占有验，燃灭本无情。>
<景夕残霞落，秋寒细雨晴，短缨何用濯，舟在月中行。>
<悚惧未成立，隐忧道学失，修身复补过，庶保馀生责。>
<独坐有寒灯，故人千里别，雁过月明时，感我情凄切。>
<快雨洗庭绿，幽禽变春声，蔷薇时一落，萱草已丛生。>
<堂上清如水，芗林对两疏，只今诗社里，画作企疏图。>
<人世纷喧嚣，空山自茅栋，烦君固扃𫔎，保此曲肱梦。>
<碧殿引薰风，幽幽万绿丛，内家清暑宴，争看宝珠红。>
<白日下广川，烟涛去不还，平生钓鱼意，入手便忘筌。>
<玛瑙坡前水，泠泠夏亦寒，夜深明月上，珠颗落冰盘。>
<寒食多风雨，西邻是酒家，东风应笑客，空自对桃花。>
<闻有补衲名，学之跏趺坐，蒻叶摇森森，竹鼠穿裙过。>
<当年同苦乐，今日各东西，白发相看老，江云怅望低。>
<故人久不来，意趣未能惬，但见空庭中，纷纷走风叶。>
<神仙好狡狯，空飞万里行，石桥小如许，铁杖响彭铿。>
<东岗人不识，野寺在樵渔，落叶年年满，春风为扫除。>
<石怒不近人，国香尔何有，我以道眼观，无心得相守。>
<寒溜初通后，新荷未长时，谁持大圜镜，为我照须眉。>
<赵州柏树子，强半嫌人死，脱得葛藤缠，走入齑瓮里。>
<万物既有息，我亦中林卧，云开迥水白，地闪飞星过。>
<雪后楼偏好，青山破白看，客衣无奈薄，高处许多寒。>
<仙子六铢衣，翩翩月下归，洞箫吹紫玉，春色醉如泥。>
<霁色分诸垒，寒空下一雕，幕南白草尽，胡马亦何骄。>
<两岸蛩声切，前林笛韵清，乡心与秋思，耿耿梦难成。>
<一转月窗语，全超言象前，无人知此意，令我忆南泉。>
<圆碧日益肥，磊落压枝重，虽然苦味酸，酸中藏大用。>
<浮名岂不荣，遗道亦安忍，君看赵孟徒，千古同一尽。>
<霜降水自落，春浓花欲迷，道心因老进，狂态逐时低。>
<赋咏穷三峡，乐天在忠州，苟不以直道，亦如元与刘。>
<风送卖花声，花香扑珠酒，买尽担头春，半是青楼妇。>
<醉来市上眠，我觚不离手，本是高阳徒，逢人时乞酒。>
<绣袜空中起，湘裙风外飞，倒垂倭堕髻，妒杀路傍儿。>
<凉月挂层峰，萝林落叶重，掩关深畏虎，风起撼长松。>
<织月生眉黛，香风出舞衣，乍疑湘水见，还似洛川归。>
<秋月攀仙桂，春风看杏花，一朝欣得意，联步上京华。>
<甘软黄金茹，咸酸碧玉齑，诗脾本虚薄，莫遣着羊蹄。>
<家住清溪上，山光满竹林，共怜簪组累，徒系故园心。>
<南山有佳人，迥立未可亲，而况得道者，其间梅子真。>
<今年中秋夕，来赴去年约，不见破铁铛，弹指空剥剥。>
<月出群犬嗥，月入群犬静，幽人耿不眠，翛然发孤咏。>
<山色碧于苔，晴窗日日开，遥知抱琴者，应为看山来。>
<螺师蚌蛤类，大唐天子心，嗜好即深信，南无观世音。>
<汝图膏血饱，吾惜体肤伤，景略扪差快，宜师扑不妨。>
<故畦抛汝水，新垄寄钟山，为问扬州月，何时照我还。>
<物理窥开后，人情照破时，一身都是我，瘦了又还肥。>
<三载邢州客，看人道路傍，风尘君自见，谁爱接舆狂。>
<在山月色好，出山月色微，山月今多少，还载满船归。>
<一径清如扫，柴门霁影多，苔莓因鹤啄，非是客经过。>
<江上草茎枯，茎枯叶复焦，那堪芳意尽，夜夜没寒潮。>
<尔向巫山日，瞿塘春可怜，柳丝娇绿水，白雪媚阳天。>
<相期不我会，天上嫁张硕，琅风凝矞云，轮囷倚空碧。>
<不能送行客，赠以绿杨枝，试看青青眼，此心当自知。>
<尝哦坡老诗，未识柯山坞，想像亦好园，规摹自渠取。>
<秋风吹折碧，削玉如芳根，应傍鹅池发，中怀洒墨痕。>
<矫矫苍龙影，幡幡翠凤毛，月明秋浦上，寒色动虚涛。>
<白雁独横秋，黄花伴醉游，眼看风物换，愁杀仲宣楼。>
<风叶高下落，秋砧远近闻，天涯多病客，倚杖看孤云。>
<著屐寻芳胜，山花袭客衣，闲亭方小憩，老衲带云归。>
<寂寞逗春愁，一丘兰麝土，可怜泣露花，尚作迎风舞。>
<爱景时回立，烟村澹相对，惆怅百年人，此心几人会。>
<沼荇微生绿，宫梅暗度香，五云凝紫禁，一气转青阳。>
<南天云水阔，秋望杳无端，谁道新霜冷，能烧枫树丹。>
<香禽自何处，共立枝头语，唤起晓耕人，西畴足春雨。>
<疏林落复落，黄叶深更深，楚客当年意，风流直至今。>
<漠漠秋云合，濛濛晓雨来，正愁山脚滑，俄喜日华开。>
<我爱通羊好，民居山作城，眼前无俗事，枕畔有滩声。>
<兰桡回白鸟，青草破塘湾，醉怯新罗薄，春山带雨看。>
<主人杨子云，草阁搜奇字，清晖照寂寥，流水澹无事。>
<可怜罗浮山，离合亦有时，天雨罗浮合，天晴罗浮离。>
<五日天中候，南风物阜时，三边宽大诏，亿载太平期。>
<夜听萧疏响，春畦长渐高，丈人方兀坐，抱瓮亦徒劳。>
<水性本平止，胡乃生怒涛，势亦不得已，前石后流驱。>
<频拭镫前泪，恐沾衣上痕，不眠忘手冷，翻觉剪刀温。>
<山下六七里，山前八九家，家家清到骨，只卖水仙花。>
<桥下浅深水，竹间红白花，酒仙同避世，何用厌长沙。>
<千古关仝画，江山意不穷，老将无画意，今且问关仝。>
<谇言取箕帚，德色借耰锄，不是贾年少，还能痛哭无。>
<牧守有民社，佳言多告余，金芝先出谷，奔召戒征车。>
<星似萤千点，云如鹤一双，孤吟寒不寐，落叶打空窗。>
<燕子绕林戏，啄将红杏飞，春风吹去缓，接著更衔归。>
<孤篷雨萧萧，滞风仍滞浅，时复问同舟，彭城今近远。>
<晨昏礼法供，击鼓齐七众，堪笑木兰僧，饭了空声送。>
<荣禄嗟何及，明恩愧未酬，欲寻西掖路，更上北山头。>
<世传苏氏子，白日去登仙，念母留空匮，敲时即得钱。>
<玉烛制袍夜，金刀呵手裁，锁寄千里客，锁心终不开。>
<谁向澄波上，尽将云锦铺，无因一寓目，却忆小西湖。>
<西村一抹烟，柳弱小桃妍，要识春风处，先生拄杖前。>
<两蛙随步武，先后得位置，不作渴雨鸣，岂不贤鼓吹。>
<岩峦最高顶，云气时蔚荟，彷佛群仙宅，宫阙曜珠贝。>
<昔邪寒不剪，书带绿如窒，过客虽自稀，主人已非一。>
<昼食鸟窥台，宴坐日过砌，俗氛无因来，烟霏作舆卫。>
<尚恐公污我，何妨史失名，深衣与短制，同召不同行。>
<坚猛一时雄，犹知有谢公，王郎乳臭子，敢以婿挝翁。>
<丧乱何时定，江村愁杀人，日长空有睡，花在不成春。>
<不诛人厌已，而恕子祈亲，贤矣李观察，今无复此人。>
<灵石山前路，山深寺更深，不知明月去，空惜白云沉。>
<自向金微去，几度阅黄河，妾心将妾泪，点点逐东波。>
<云章落霄汉，煌煌贲天语，存没俱衔恩，龙鸾翔冻宇。>
<散点空阶下，闲凝细雨中，那能久相伴，嗟尔𣨼秋风。>
<雁鸣鹤亦鸣，不待鸡戒旦，平生善利心，一鸣思过半。>
<久客谙贫味，朝霞或可餐，湖光怜渐逼，虾菜此中宽。>
<先秋林叶落，片片作声乾，坐久生明月，苔花不觉寒。>
<学诗三十年，缄口不求知，谁遣好奇士，相逢说项斯。>
<心地含情种，法雨即花生，自悟花情种，菩提果自成。>
<载酒垂虹桥，鼓吹乘暝发，瞥见金波流，七十二残月。>
<袅袅不自持，何以制沈犗，聊悬一鲂饵，鲸鳣未可狎。>
<盘盘十二曲，石岭瘦峥嵘，脚底有平地，何人险处行。>
<龙印留官字，霜花剥暗毛，长鸣愁过影，祇忆九方皋。>
<已具看云眼，而生伴月心，西风相体认，红尽绿枫林。>
<林深山径幽，苍苔蔽白石，闭门今几时，物态异畴昔。>
<事业无欲速，燕逸不可求，速成适多害，求逸翻百忧。>
<谁谓江湖居，而为虎豹宅，焚山岂不能，爱此千竿碧。>
<春雪满空来，触处似花开，不知园里树，若个是真梅。>
<翠叶春初解，香苞晓尚含，东风生百草，何尔独宜男。>
<血气相驱役，真成傀儡身，不知伏火处，那知已成焚。>
<我无岩壑姿，空有山林想，看君落笔时，形滞心已往。>
<山麓窍灵岩，岩底流玉液，至人常洗心，空飞了无迹。>
<归榻彗南轩，行歌日已晏，君看五斗米，不作渊明饭。>
<芳草生书带，香芸辟蠹鱼，钩帘双燕入，长日坐看书。>
<王谢家何在，茅茨几夕晖，柳塘春似海，闲逐落花飞。>
<苏武节旄尽，李陵音信稀，梅当陇上发，人向陇头归。>
<卜居天门下，置园顾渚山，茶灶支泉侧，夕待樵人还。>
<蚁斗如雷震，病耳亦时闻，人谁同此耳，相述徒殷勤。>
<好酒来谁家，明月得我心，把酒弄明月，醉卧盗不侵。>
<孤枕闻莺起，幽怀独悄然，地融春力润，花泛晓光鲜。>
<莫愁江上艇，月夜扣舷歌，甚欲寻遗迹，江空烟浪多。>
<周有说爱莲，陶有诗爱菊，吾居则谁与，其诸子猷竹。>
<舟泊黄芦草，风零白雁霜，此时闲怅望，何处是家乡。>
<太学有马涓，南省无马涓，秋榜有马涓，春榜无马涓。>
<帘捲见山近，窗开竹香香，讼庭公事少，静坐纳微凉。>
<深林以芗名，花木不知数，一点无俗氛，兰芽在幽处。>
<古木蔽炎日，新蕉延远飔，大有会心处，悠然当告谁。>
<囷粟分公瑾，千金寿仲连，山人不须此，再拜菊花前。>
<不道沙堤尽，犹欺石栈顽，寄言飞白雪，休去打青山。>
<淮阴恶年少，刺船能挽强，但恨难行处，不在青楼傍。>
<远山犹带雪，浅水未生波，花柳无消息，春寒可奈何。>
<白云闲似我，我似白云闲，二物俱无心，逍遥天地间。>
<明镜夜来意，含愁髻半髽，多情惟片月，独照满庭花。>
<美人无信至，岁暮江梅白，家住岭西东，何处寄相忆。>
<好觅凌霜质，仍须带雨栽，须知剖竹日，便是看松来。>
<道泰时还泰，时来命不来，何当离城市，高卧博山隈。>
<东家复有春，墙上一枝新，未得春风吐，夭夭已笑人。>
<昔闻蝴蝶好，同宿青陵台，又有水西子，窠成双燕来。>
<濯锦为屏障，红妆拥万妃，试看春睡足，何羡买臣归。>
<寻山悦泉声，枕石茅亭卧，山风吹未醒，松鼠当人坐。>
<林公旧地馆，桥畔草萋萋，百年歌舞地，闲在夕阳西。>
<邀欢空伫立，望美频回顾，何时复采菱，江中密相遇。>
<不见会之久，每思诗酒豪，扁舟由甬上，乘兴可须招。>
<幽意随有得，呵冻聊写生，真堪纫作佩，霜霰不胜情。>
<百年已过半，秋至转饥寒，为问彭州牧，何时救急难。>
<无风落叶迟，有风落叶疾，秋声时有无，宁同郎在日。>
<海王宴玉帝，虚空呈百幻，倒翻琉璃屏，跳出金光弹。>
<树劲春犹瘦，花寒暮更明，平生岂无句，此外不须清。>
<浈水频封峡，篙师不敢来，从今开栈道，拍手上鱼台。>
<惜李常钻核，商财自执筹，如何嵇阮辈，放入竹林游。>
<安用孝与弟，今人悖得官，一闻阳在位，自是合弹冠。>
<沙平浮野阔，雁影应其清，瀚塞今初乳，何时霄羽横。>
<朱实临风生，有似君心赤，好从叶上书，为纪万年历。>
<扰扰世间事，悠悠眼中人，幽怀与谁语，独立望秋旻。>
<水竹依山在，烟霞并舍分，秋添中夜雨，冷浸一溪云。>
<龟趺结苔发，虬松长鳞鬣，寂寞丘垄平，秋虫吊寒月。>
<山客经旬出，林花日将谢，风吹涧户开，麋鹿眠床下。>
<好是一时艳，本无千岁期，所以谑相赠，载之在声诗。>
<风吹山栗叶，夜落西园里，手把南华经，闲来看秋水。>
<云来月始昏，照云还是月，云能掩月光，不能损月魄。>
<相逐云间侣，翩翩落远沙，晚风吹不断，爱此一行斜。>
<钏动香飘麝，簪低鬓拂鸦，休遮笑里面，用此庭前花。>
<素律铄欲脆，青女妒复稀，月冷天风吹，叶叶乾红飞。>
<老不数汲黯，吾宁师子思，黄金复加璧，勿遣虞人知。>
<泉花湿阶云，篆烟寒瓦鼎，柴门闲树阴，坐玩清昼永。>
<嘉莲秉嘉质，解后逢赏音，翁岂玩物者，寄意一何深。>
<水口痴云散，林梢爱景还，朝寒无物禦，拥鼻对西山。>
<园莺啼已倦，树树陨香红，不是春相背，当由己自翁。>
<茅墙数间屋，梨树一园枝，欲问春风早，其如客思迟。>
<吴以让长国，让亡吴亦随，属镂天讨贼，鱼剑祸阶谁。>
<古寺灵为谷，前村玉作梅，雪香千万树，岁岁得春魁。>
<南风昨夜起，吹动木兰舟，底事长江水，年年带别愁。>
<人言马公乐，六博闲樗蒱，花枝插酒瓶，一饮十三壶。>
<鹤氅雪华残，归舟笠泽寒，闭关不相送，贫病愧袁安。>
<不慑于巨祸，不怵于殊荣，不眩于久昵，白首鲜能行。>
<棹歌两三声，清商激寒水，一似素心人，冰弦月中理。>
<夜瓮分江水，春茶煮楚云，为君浇舌本，六籍细条分。>
<院静泉声合，夜深虫语多，近窗移素榻，攲枕见星河。>
<敛笑偷残靥，含羞露半唇，一眉犹叵耐，双眼定伤人。>
<借钱买盐茶，倩人莳早秧，日望秋田熟，仍防野鸭伤。>
<东风吹暖气，花泛晓光鲜，破月斜天半，垂藤压树偏。>
<闲花淡心事，不作春风妍，野竹三五枝，引凉吹昼眠。>
<离乱身偶在，窜迹任浮沈，虎暴荒居迥，萤孤黑夜深。>
<易说刊成未，心传自法云，寄声扬舶使，一力主斯文。>
<残霞照高阁，青山出远林，晴明一登望，潇洒此幽襟。>
<今年苦风雨，老屋半倾攲，投足犹无地，君来正此时。>
<瓶巾过江去，远托故人船，借问风涛势，何如杯度年。>
<枕流与漱石，共此静观中，高阁贮云气，将无性所同。>
<雨霁春湖阔，扁舟坐不还，放情亲白鸟，觅句赠青山。>
<晚得看花诀，丁宁趁绝晨，乘他醉眠起，别是一精神。>
<道骨清如玉，闲拳瘦策时，钝根并鹘眼，到此自分岐。>
<闻鸡频问夜，非是爱辛勤，老至光阴少，那能不惜阴。>
<十亩五亩园，三株五株树，荷锄日暮归，犬吠门前路。>
<唤起龙泉老，侬今把钓缗，还公旗与鼓，别付夺标人。>
<官身有吏责，触事遇嫌猜，野性岂堪此，庐山归去来。>
<沧海行扬尘，江河易枯竭，老龙洞里眠，喷即漫天雪。>
<执热就东皋，陶然坐西日，无言会不常，所愿心相一。>
<昨朝醉田间，欲借山为枕，青山不肯前，却枕白云寝。>
<曩造河沙业，今灾梦幻身，不知岩下电，天夺与何人。>
<因依古佛居，结屋寒林杪，当户碧峰稠，云烟自昏晓。>
<当年京兆府，一面睹荆州，讵意飞腾速，鳞符觐玉旒。>
<劲节风霜日，平生忠义心，谁知身死后，寸墨市千金。>
<渔阳豪侠地，北里富熏天，快马金缠辔，但遇新少年。>
<雪里春潜动，疏梅故着花，冲寒仍索笑，随意到山家。>
<陇水下陇头，东西南北流，浮萍逐陇水，一去不复收。>
<獭胆杯分绿，猩唇脂印红，双歌连理曲，并醉合欢丛。>
<苍壁立精铁，县泉泻天绅，山行见已久，指与未来人。>
<黄钟一萌动，物物皆阳春，天地妙橐籥，满腔都是仁。>
<小殿黄金榜，珠帘白玉钩，一声双日跸，春色满皇州。>
<风花昼凉碧，雨火夜寒青，神剑潜一拭，雷如四壁行。>
<湘皋风日美，芳草不胜春，欲采纫为佩，惭非楚荩臣。>
<朝为山中坟，暮作城下窟，可怜筑城夫，见石不见骨。>
<阁因梅僻静，梅为阁精神，影落罗浮月，香分庾岭春。>
<琼英与玉蕊，片片落前池，问著花来处，东君也不知。>
<幽谷居虽陋，春风道却尊，门墙桃李树，生意满乾坤。>
<长条不可攀，落叶知何处，不似暮春时，漫天作飞絮。>
<三冬修竹色，六月芙蕖风，轩窗复起处，尽入菱花中。>
<新笋箨半含，节下粉犹绿，指日南风来，吹作阶庭玉。>
<稍治寻山屐，初裁半隐衣，声声杜鹃语，犹劝不如归。>
<白露零木兰，清沚浮菡萏，众芳何缤纷，朝搴与夕揽。>
<昨日通州估，还家已十年，忽闻盐价好，又驾赣州船。>
<众水秋风劲，群鸥白雪和，只宜闲坐钓，湖海老烟蓑。>
<自君之出矣，妆台生网丝，思君拂团扇，相与共提携。>
<船泊大江口，行人与马争，不如渔艇子，高卧待潮平。>
<岭外音书绝，经冬复历春，近乡情更怯，不敢问来人。>
<千里如天远，三年不此来，书从云外至，手把月中开。>
<伊谁同岁晚，怀抱向君开，烟雨閟芳信，望君来不来。>
<比雪犹松在，无丝可得飘，轻拈愁欲碎，未嚼已先销。>
<清风正蔼如，小阁枕通衢，不欲久独擅，能来同享无。>
<龙神蟠泥沙，宅此岩之阻，游人勿轻触，历历听秋雨。>
<赤叶明村径，清泉漱竹根，地偏车马少，山气自黄昏。>
<常谈即至理，安事非常情，寄语何平叔，无为轻老生。>
<花迷巷南北，水接壤东西，行春向何许，只在浣花溪。>
<风物皆堪喜，民灵独可哀，稀逢贤太守，多是谪官来。>
<山头百尺井，有径看如失，唯有参横时，山人起自汲。>
<野色知何处，松边竹外塘，雨馀红菡净，风起白苹香。>
<借书败蕉叶，索字黄菅梗，一倍粟生肌，霜衾未恁冷。>
<上书君未遇，闻欲下燕台，何事青毡冷，先生亦肯来。>
<鲜支形相小，石罅解蟠根，香凑芝兰室，居便水月村。>
<石壁霁秋雨，溪云淡将夕，一曲龟山吟，悠然楚天碧。>
<一棹便为家，清江又白沙，鱼筐寒不重，大半是芦花。>
<窗户昼萧森，空阶凝绿阴，不缘冰雪里，焉识岁寒心。>
<梁燕闲堪侣，庭花笑可依，阶前苔不破，应是到门稀。>
<爱此称醉翁，嗤彼称醒老，咄哉尘世人，谁识醉乡道。>
<尝闻凤栖梧，梧老凤未栖，令我日伫立，不知月东西。>
<酒醉猫儿脸，花花白路纹，此般生像者，弃物不须论。>
<此山泉石胜，还思日日登，那知三生前，不是住山僧。>
<不枝惟叶茂，无干信中空，所以免摧折，为依君子风。>
<宝典灵辰旧，皇居瑞应偏，冰纨能辟暑，丝缕解延年。>
<不用嗟摇落，春风在习家，天山三丈雪，犹作满篱花。>
<北眺逼山樊，南瞻近津浒，登兹一消忧，信美仍吾土。>
<落日早蝉急，客心闻更愁，一声来枕上，梦里故园秋。>
<悬瀑若剑立，空潭如镜平，未能照魑魅，且用斩长鲸。>
<分得蹲鸱种，连根占地腴，晓吹黏玉糁，深碗啖模糊。>
<万夫起铜盘，拔地一千丈，宁知白露华，暗满菊花上。>
<河海英雄色，使君一席收，最难得佳客，月舞为人留。>
<白颊饶春思，梅梢喜可知，声声催烂漫，定是雪晴时。>
<秋浦昭明庙，乾坤一白眉，神通高学识，天下鬼神师。>
<戏事刍陈子，浮生甑堕休，遗音馀翰墨，人尚想风流。>
<禾黍不阳艳，竞栽桃李春，翻令力耕者，半作卖花人。>
<兹岭可逍遥，下可坐百人，岂徒木石居，真与猿鹤邻。>
<闻道华胥国，依稀似醉乡，近来参得透，睡稳不因床。>
<乔木生夏凉，芳蕤散秋馥，未觉岁将寒，扶疏方绕屋。>
<往岁贪奇览，今年遂考槃，门前溪一发，我作五湖看。>
<偶来百花径，历乱飘香风，径深花片满，屐齿皆紫红。>
<眷此青田鸟，来居小樾林，欲鸣先硕影，谁识九霄心。>
<万数皆无著，一心长自虚，凉风吹短鬓，看到有生初。>
<不住东林寺，云泉处处行，近臣那得识，禅客本无名。>
<历数河南去，乾坤一草亭，一亭犹是累，千古尽浮萍。>
<城头叠鼓声，城下暮江清，欲问渔阳掺，时无祢正平。>
<风兰舞幽香，雨叶堕寒滴，美人来不来，前山看向夕。>
<旧时饶措大，今日壁头陀，为问安心法，禅儒较几何。>
<龙山吹帽日，北阙赐环新，好饮黄花酒，休令笑逐臣。>
<开山昔何人，凿此寒泉井，独夜漱琼瑶，泠然发深省。>
<情爱戎荒有，毡帷枉自深，眼看边月满，夜夜汉宫心。>
<日日风尘色，劳劳簿领身，不知明镜里，已作二毛人。>
<竹箔罢春蚕，生丝作夏衫，今年家计好，斗草剩宜男。>
<天一元生我，来看第二泉，平生观海意，此际更渊渊。>
<睡熟山窗白，邻鸡殊有情，为怜归梦好，报晓独无声。>
<明月照双溪，东阳有旧题，风流千古意，若个子孙知。>
<太史悲萱树，幽人赠佩兰，故挥风木泪，持答翠琅玕。>
<一朵菡萏莲，两株青瘦柏，长向僧家庭，何劳问高格。>
<岩壑飞尘绝，孤亭压水云，偶来乘野兴，非是厌人群。>
<已上桐江台，又弄桐江钓，不食桐江鱼，不怕严公笑。>
<山风吹雨霁，藉草对邻僧，回首淹留地，白云知几层。>
<紫貂寒拥鼻，绿蚁细侵唇，莲烛当时事，壶头此日春。>
<名园时共赋，物色两平分，花润不多雨，山青无定云。>
<榴房拆锦囊，珊瑚何齿齿，试展画图看，凭将颂多子。>
<衣进含风葛，觞称垂露浆，更缠长命缕，仍泛引年菖。>
<入夏泉尝溢，光跳万斛珠，世人收得去，此景已应无。>
<立壁无蹊径，纤尘不可留，若知心匪石，那复为身谋。>
<不识第一画，羲皇运腕初，凭空说仪象，枉著汗牛书。>
<落花双树积，芳草一庭春，玩之堪兴异，何必见幽人。>
<钓鱼鱼上钩，聊与我妇烹，哺糜过今夕，且莫愁天明。>
<闭目青天下，捐躯百刃前，匹夫如有志，沟渎不须怜。>
<风粗或捲茅，雨饱颇生草，泓然老砚池，照我发缟缟。>
<参寥灯一点，不审是谁传，晚识纲书记，元来在汝边。>
<瘦骨春衫薄，华颠彩胜垂，菱花应窃笑，妆束不相宜。>
<暮出清江闸，夜投清河口，明日到桃源，谁家问沽酒。>
<精金明月珠，赠君为杂佩，不惜弃道旁，莫结新人带。>
<尝试评公诗，崖岸极孤绝，同僚笔可焚，后学巾宜折。>
<如抑又成扬，既考亦或鼓，始信石能言，无疑铃解语。>
<风荷珠露倾，惊起睡䴔䴖，月落池塘静，金刀剪一声。>
<晦日同携手，临流一望春，可怜杨柳陌，愁杀故乡人。>
<秀色尽堪餐，身轻意欲举，日观倚高寒，排云与天语。>
<兹峰虎蛇善，月下人去来，濯足瀑水源，山扉终夜开。>
<寂静湖边水，何人此繫舟，欢声迎夜楫，惊散几眠鸥。>
<明朝将解缆，叮嘱不曾离，文无识顷刻，不久便当归。>
<雅篇忽见遗，婉□开缄发，惠风摇精思，琼蕊疑花□。>
<新凉可穿衣，出门造谁家，城头有高楼，散我两脚麻。>
<有峰如玉笋，其势高插云，我欲招诸生，引手排天阍。>
<腰枕政亭北，横斜古渡头，风吹双泪落，恨逐水东流。>
<古瓦疏不完，白雪飞满床，抖擞一片衲，犹疑是月光。>
<汲黯匡君意，颜延出守情，凭高无处语，寒日下孤城。>
<东风吹琪树，幻出冰雪姿，虚亭落清影，夜半月明时。>
<缑氏一羽衣，翩跹行独驭，相将浮丘公，接上嵩高去。>
<黄精与钩吻，貌同性相反，寄诗径中人，采时高著眼。>
<日落川更阔，烟生山欲浮，舟中有闲地，载我得同游。>
<人生贵六尺，借汝成不朽，炼得身外身，此身亦刍狗。>
<百步响屧廊，步步有山看，临当出门去，犹复凭阑干。>
<亭亭绿荷叶，密密罩清波，为见湖光少，却嫌荷叶多。>
<东国花开洞，壶中别有天，仙人推玉枕，身世倏千年。>
<小两坠莲房，夜深荷芰香，谁歌采莲曲，飞动满庭芳。>
<大谷空无人，芝兰花自香，寻根竟不见，茅草如人长。>
<春情百尺牵，午影三眠过，修眉漫成颦，细腰谁类我。>
<夹沼植琅玕，清风吾领略，入林懒著冠，何用折其箨。>
<鹍鹏奋云霄，尺𫛩栖野草，物各适其天，夫岂论大小。>
<国渐移田氏，人谁悟景公，牛山两行泪，据与寡人同。>
<沧波生暮霭，渺渺钓船归，细雨寒蓑重，斜风并棹稀。>
<晨炊躬稼米，夜读世藏书，俯仰无多愧，心知死有馀。>
<古树吼寒风，危峰映夕照，对景独伤怀，厌听哀猿啸。>
<夜半溪阁响，不知风雨歇，起视晻霭间，悠然见微月。>
<借问佩苍玉，何如煮黄精，古来涧谷槃，价自重连城。>
<仙掌在何处，徒成千载羞，唯有故园菊，沾濡当九秋。>
<湖面无多阔，淤填菜疃斜，年年春雨满，湖水入人家。>
<海内虽无事，朝中有谏书，大家犹未省，不敢候羊车。>
<飞雨花前疾，鸣骹风外闻，当场谁破敌，王粲始从军。>
<湖嵌一卷多，潇碧数竿足，爱此亦何为，正也受命独。>
<越国未亡吴，曾动君王意，句践自有心，凭车汝无恃。>
<空江四无人，日暮见渔子，残月共渔灯，掩映空江里。>
<墙角老槎牙，槎牙阅岁华，谁知槁欲死，解出背时花。>
<本是仙源种，移来禁中栽，为爱妖娇色，偏临露井开。>
<一坞深复深，见花不见树，人间可避秦，何必桃源路。>
<钟鸣长乐馆，乐奏未央宫，寿域皇图迥，钩陈紫极通。>
<我死终无恨，我生良独艰，不因频得句，何以破愁颜。>
<泮涣舞雩乐，欢呼祀蜡忙，且记童子咏，莫管国人狂。>
<玉座吞声别，毡车触目悲，如何汉公主，去作虏阏氏。>
<泠泠秋水清，湛湛秋月白，人间曲中意，不似琴弦直。>
<路出华阳远，冠犹碧玉低，轻舠载茶具，送我过荆溪。>
<微月此波寂，远峰何处青，我来闲与坐，不记是谁亭。>
<枝北复枝南，明星□□□，不用怨春风，且作初开看。>
<江山悲木落，身世叹飘蓬，未会登山客，先吹堕帽风。>
<已设床临牖，何须绶著身，遂令移鼎贼，知愧饰巾人。>
<野树苍烟断，人闲月影清，山空松子落，淅沥度秋声。>
<不入樵夫手，不登郢匠门，只么老丘壑，且无刀斧痕。>
<春动云丘笔，幽兰映雪窗，一峰才拂手，六合散天香。>
<皎皎岩下泉，无人还自洁，不用比三星，清光同一月。>
<穷冬多雪霰，柔脆已先摧，不是丹砂质，宁能醉后开。>
<稻畦如矩方，畦疏收亦寡，从知道人心，不是喜圆者。>
<圣得三峰藕，刳为一瓣莲，著身犹不稳，何用济长川。>
<远目随天去，斜阳著树明，犬知何处吠，人在半山行。>
<方士诳三郎，蟾宫事渺茫，至尊宜夕月，安敢问霓裳。>
<泽国春风老，杂花间芳草，门前车马稀，竹叶无人扫。>
<小洞罗浮似，孤根倚壁斜，夜深明月下，疑是雪中花。>
<潇洒监城隈，聊驱俗驾回，世尘飞不到，山色翠成堆。>
<春色浓于酒，梅花瘦似诗，长青今岁叶，粲白去年枝。>
<新月不落地，四更犹有光，无人防白兔，窃夜捣玄霜。>
<大鱼缓扬波，小鱼轻触芰，鱼乐我能知，我来鱼不避。>
<黄罗作广袂，绛帐作中单，人间谁敢著，留得护春寒。>
<天高皇帝远，民少相公多，一日三遍打，不反待如何。>
<梅时风日清，的的向人明，带雪香难掩，临溪影乍横。>
<蕞尔蛮夷长，干天不自量，泰山垂压卵，辙擘可能当。>
<紫角菱实肥，青铜菱叶老，孤根未能定，不及寒塘草。>
<茱萸绽紫粟，白云封不开，似待陶元亮，共把菊花杯。>
<大海波涛浅，小人方寸深，海枯终见底，人死不知心。>
<双双水中凫，足短翼有馀，飞高既能远，行陆安事俱。>
<娟娟青竹枝，兀兀苍石顶，翠袖倚深林，秋高露华冷。>
<圣涯浩无边，人乃揭其浅，安知舍瑟中，道味益深远。>
<竞爱松筠翠，皆怜桃李芳，如求济世广，桑柘愿商量。>
<苍龙吼翠涛，白雾迷青壁，顷刻赤乌飞，风枝堕残滴。>
<悠然值林叟，忘机坐日西，滩声与人语，相逐下前溪。>
<春暖蚕初浴，柔桑绿未匀，小姬持酒果，来祀马头神。>
<振衣危峰巅，扶桑日初起，柳色破青烟，桃花带流水。>
<雅志在冲霄，长思振羽毛，风前匆相和，声彻九天高。>
<舍舟上招提，遥入松林间，透脱俗尘网，是名第一关。>
<风雨孤舟夜，微茫草树春，茅檐惊犬吠，定是渡江人。>
<嘶马立未还，行舟路将转，江头瞑色深，挥袖依稀见。>
<舞羽诸羌伏，销兵万汇苏，只应黄纸诰，便是赤灵符。>
<山晚溪喧减，天秋月放多，棹歌如未起，其奈老夫何。>
<松上垂青蔓，蒲根泻碧泉，高僧来不见，却返五峰前。>
<南岳经声苦，东林眉宇嚬，似他添强笑，犹恐隔邻嗔。>
<古人歌既醉，其中有五福，如何憔悴者，忍饮但餐菊。>
<漠漠云披岫，班斑雨弄晴，横江舟一叶，注目使人惊。>
<尝闻一鲤鱼，飞腾作清质，至今涵青霄，尚且浴白日。>
<卑栖迷远谷，微影托深林，自顾双飞羽，常留一片心。>
<每见关中客，无心理筑哀，徵书昨夜到，不待曙光催。>
<采桑知蚕饥，投梭惜夜迟，谁夸罗绮丛，新画学月眉。>
<禽声春后变，柳色夜来深，老子关门坐，无人识此心。>
<玉兔衔初景，婵娟又一时，西林何所妒，不肯让蛾眉。>
<索索残年绪，伤怀似远思，霜云一片落，相对转迷离。>
<小人健用壮，君子义为尚，惟吾不独尊，天地共下上。>
<花落春愁暗，莺啼晓梦醒，柳丝长若许，难系别离情。>
<抵寒唯粗𫄨，调饥但晚粟，切勿笑此翁，此翁吾所伏。>
<江河浪如屋，要须沧海容，可怜狄仁杰，犹复负娄公。>
<古来神仙侣，均为柱石材，得志有廊庙，有时居草莱。>
<烟树忽纵横，风叶屡偃仰，一榻卧山中，静听秋雨响。>
<海陵我旧游，岁月亦已久，不知兵火后，尚有昔人否。>
<罗主浮为客，相依甚有情，一桥通血脉，终古似云横。>
<伏枕不能眠，月明疑天曙，鸡鸣薤露喧，知是侬儿去。>
<日暮冒余雪，望烟西涧阴，不因师住远，何事到山深。>
<莱公英特姿，谭笑安社稷，流离死穷荒，志士气益塞。>
<魍魉何曾见，头旋即下神，图他衫子段，诈道大王嗔。>
<坠帻长须丑，遗靴一足濡，不须诃小鬼，烂醉要渠扶。>
<林高动轻籁，云静天无风，缥缈笙鹤下，依稀鸾佩逢。>
<飒飒当轩竹，经霜不知寒，祇闻风击响，不知几千竿。>
<风雹忽止处，禾麦独依然，料得天公意，知为孝子田。>
<魂清萼绿华，望绝江南使，天寒倚竹时，风标略相似。>
<迢迢沙上人，初疑双白鹭，忽闻横笛音，寥亮江天暮。>
<风韵传天竺，随经入汉京，香飘山麝馥，露染雪衣轻。>
<未险先藜杖，逢亭便小留，今番已非昔，后去可能游。>
<修竹夹清池，一亭山之西，长生人已去，谁能汩其泥。>
<水深荷较晚，地僻草偏多，伫立风前听，樵夫隔陇歌。>
<湘江斑竹枝，锦翅鹧鸪飞，处处湘云合，郎从何处归。>
<骑从劳英友，秋山共客游，禅窗无寐处，竹月涌寒流。>
<湘妃翠袖薄，又曳缟罗裳，泪尽今舒笑，微闻铅粉香。>
<冻合千山雪，荒村愁未眠，谁知乘兴者，夜棹剡溪船。>
<槐庭日正长，梧院秋偏早，风落紫薇花，满地无人扫。>
<的皪林间白，风霜莫浪催，江南春不雪，似是一枝梅。>
<草阁抱明月，碧砌散流水，门掩鹿不来，风吹落松子。>
<北陆凝阴尽，千门淑气新，年年金殿里，宝字贴宜春。>
<楚天寒信迟，况入小春月，冉冉横山烟，青青缀林叶。>
<东家熟黄粱，西家梦飞盖，起来试扪腹，阅人莫如带。>
<春已满浮丘，花开多异色，生憎小凤凰，向我花上食。>
<我屋罗浮下，黄昏月近人，群芳摇落尽，见此一枝春。>
<夜雪明书几，寒风入缊袍，如何烧凤蜡，只解饮羊羔。>
<风来夜枕寒，云生晓窗雨，旅思共秋清，遥思故山侣。>
<明月双溪水，清风八咏楼，昔年为客处，今日送君游。>
<祖席何妨远，依然北水门，信知情至处，一步也消魂。>
<夕阳数峰远，霭霭江南思，烟外有钟声，山僧独归寺。>
<道人出白云，空岩为谁碧，独往谁得知，时有鹤一只。>
<溪驿旧名彡，烟光满翠岚，须知今夜好，宿处是江南。>
<柳絮飞还早，梅花落太迟，天颜多喜色，瑞气满瑶池。>
<若问寒梅意，香分庾岭多，江南无限雪，清润见阳和。>
<愿与道林近，在意逍遥篇，自有灵佳寺，何用沃洲禅。>
<孰知中国外，民俗乃驺虞，舞意存千羽，歌情在裤襦。>
<直道盖中朝，雄名横六合，吾道其非邪，胡为未舟楫。>
<野客不贪涉，如何亦问津，前村黄叶里，大有耐闲人。>
<官道马蹄绝，夕阳山月昏，行人与归鸟，争渡过杨墩。>
<花竹可消愁，愁来独上楼，自古天涯客，谁禁老去秋。>
<老屋青山下，孤舟浅水边，黄昏鱼饭饱，榻却矮篷眠。>
<清阴夏可玩，秀色春可餐，桃李事且置，四时各有观。>
<月落松方暗，花蜚鸟正啼，青山春窈窕，碧草晓凄迷。>
<君恩同造化，普物物不知，敢恃如花色，能令雨露私。>
<变态分阴晴，悠悠浮太虚，冥与此心契，时哉道卷舒。>
<共餐鲈一箸，各饮酒三升，客去主人睡，明朝醉未兴。>
<一夫眉正扬，一夫发尽秃，日暮船正归，前江风拔木。>
<竹底寒流驶，幽深客可招，壶中无尽景，更渡一浮桥。>
<潭水浏其清，芙蓉乱红影，白雁一声秋，芦花明月冷。>
<庭幽蛰谈口，烛尽辍书卷，墙外醉客喧，堪憎更堪羡。>
<海月非常物，等闲不可寻，披沙应有地，浅处定无金。>
<素笔写繁华，春风五色纱，顾尔维摩室，年年见此花。>
<风月佳名在，乾坤浪迹空，从来岩下客，祇与异人逢。>
<风倒酴醾架，长条头抢地，趁渠未萌芽，政可相料理。>
<和靖肘后诀，不曾埋土中，烦师试寻看，寻得报衰翁。>
<乱后他乡节，烧残故国春，自怜垂白首，犹伴踏青人。>
<南海衣冠盛，灵洲水面浮，树深归野鹤，江晚系渔舟。>
<阳明洞天小，名为道流芳，马融今别去，传经冷石房。>
<去日葵倾赤，归时菊散英，登临观物意，来往较秋情。>
<萧洒桐庐郡，清潭百丈馀，钓翁应有道，所得是嘉鱼。>
<空中一物无，于焉生万有，向此求神通，杯棬即非柳。>
<万仞冰梢折，春回客未归，黄昏掩门后，教熨看花衣。>
<不嫌夫婿丑，亦勿厌深村，但得一回嫁，全胜不出门。>
<岩畔春将老，憨痴兴转多，时时逢野老，共唱哩棱啰。>
<昔日曾夔州，兹堂见三白，为瑞不嫌多，年丰最宜麦。>
<弥明晚不逊，不解世俗书，邻翁十升水，公无察渊鱼。>
<壮岁故多病，老年知不堪，何须看公案，只此是真参。>
<翠盖何亭亭，苍虬舞天半，恍忽真人游，金支夜璀璨。>
<日暮投荒榛，吻利腹良馁，尔竟何所争，固结不可解。>
<村墅薄生理，门静如招提，柿叶大如扇，满地无人题。>
<点点沃枯焦，声声伴寂寥，五更初听雨，千载后闻韶。>
<长堤蟠翠蛟，鳞甲欲飞动，岂同樗散材，会待明堂用。>
<云为山积翠，雨倩草添青，一觉南柯梦，俄然鸟唤醒。>
<迟月月已上，清光在高木，未能照我庭，团团隔东屋。>
<雨馀芳草香，风起游丝动，幽禽四五声，说破春眠梦。>
<孤灯照夜深，淅沥芭蕉雨，落叶下空阶，秋声无觅处。>
<风雪年将尽，山林客未还，消磨尘世事，留得病身闲。>
<迢迢陀上路，东去通康庄，当年断肠别，观者同彷徨。>
<峭绝崩云处，泓澄忽此逢，宁知一勺水，清润入千峰。>
<请看鼓楫人，江海如平地，由来此世途，各自分难易。>
<昔为瑶池侣，飞舞集蓬莱，今作江汉别，风雪一徘徊。>
<何处堪惆怅，情亲不得亲，兴宁楼上月，辜负酒家春。>
<羽客朝元地，遗坛古寺中，炼成丹灶在，骑去鹤巢空。>
<风雨满轻蓑，骑牛逐处过，春来晴景少，烟草四山多。>
<突兀高千丈，仙踪云气孤，攀援无石磴，何处觅双凫。>
<碧水摇荻花，金风剪桐叶，山中有幽人，坐待东林月。>
<初见菱叶稀，渐见菱叶肥，马场湖水阔，处处采菱归。>
<城边小市聚，烟水淡秋容，南走兰亭路，迢迢云外钟。>
<危石青入云，上有千岁木，我来卧其间，天风响岩谷。>
<水抱孤村远，山通一径斜，不知深树里，还住几人家。>
<月色天心定，波光鼎足分，一湖如白昼，谁信是黄昏。>
<雀食野人田，燕栖公子堂，野情饥亦乐，依人难久长。>
<散发孤峰顶，去天不盈尺，四顾中原空，悠然独扪虱。>
<已开临水径，自作探花人，岸柳何为者，都卢欲占春。>
<春亦只如是，冬亦只如是，别有一清风，请君参此味。>
<我裁锦绣段，郎洒蔷薇水，一顾两相当，持为合欢被。>
<王粲登临客，云闲独倚楼，西风千里兴，落日半江秋。>
<柳色侵宫瓦，花阴覆绮疏，鹊炉烟馥郁，剩阅妙乘书。>
<纵横桃李枝，淡荡春风吹，美人歌白苎，万恨在蛾眉。>
<醉来礼法疏，白眼从人怪，吾自适吾真，岂能调世态。>
<坐起愁如织，空斋但寂寥，不关风雨妒，春色为谁凋。>
<本自缘殊色，蒙恩入上阳，君王不相见，绿发已侵霜。>
<绿水滑可染，白石明可把，高林落秋声，谁船系其下。>
<白日青山去，风尘知己稀，祇应恋花月，醉舞自光辉。>
<凉影度窗纱，枕簟凉如水，独坐发孤吟，怀人几千里。>
<西施往行处，好事作履迹，几寸莓苔深，见者为怜惜。>
<未观金距斗，已怪左轮殷，一夜风霜作，垂头急挂冠。>
<种秫无多子，犹胜避俗翁，尽将供酿具，不复用青铜。>
<思怀在云阙，泊素守中林，出处虽殊迹，明月两知心。>
<下马看诗句，回头见佛桑，可怜空姓字，留与木根长。>
<裂石作翠竹，秋风生晚凉，政须人啸咏，应记我行藏。>
<香是春所为，花含自不知，微风莫吹去，留与美人期。>
<万姓厌干戈，三边尚未和，将军夸宝剑，功在杀人多。>
<锄尽世骄虚，宜乎爱隐庐，高风照千古，此道卷还舒。>
<欲别似应别，爱君未语君，青山若送客，容易起秋云。>
<援琴不成弹，纳佩可以服，江上思美人，盈盈秋水绿。>
<万玉碧毵毵，烟深雨气涵，鹧鸪啼日暮，客思满江南。>
<种梅如昨日，树已过人长，粉白东邻女，争窥出院墙。>
<视膳子之职，何须自执炊，闲将心比并，合是手成持。>
<摧折风霜久，犹传偃盖松，只凭文笔力，何必大夫封。>
<鸣蛙浑乱聒，谁谓春宵幽，幸有云间月，婆娑数解愁。>
<卫足保明哲，忘忧助欢娱，欣欣夏日永，媚我幽人庐。>
<不落龙山帽，何须九日风，更烦将小雨，向晚洗花丛。>
<蜩螳假翅鸣，真人息以踵，划然空山里，万壑泉俱涌。>
<北山尽环合，柔岚轻杂云，一峰自能好，况此玉成群。>
<凉吹晚飕飕，芦花两岸秋，夕阳楼上望，独倚泪偷流。>
<汉使通沙漠，胡人过渭桥，春风吹客恨，千里去迢迢。>
<宁贫而礼义，毋富以纵淫，天道必不爽，长眼看时人。>
<天拭远山貌，湖添欹树痕，移床就残菊，醉此苍烟根。>
<白毫光未灭，胜事百年中，好是传灯地，林泉有古风。>
<楼头凝望处，落日帝王州，下有朝宗水，滔滔日夜流。>
<河汉虽云阔，三秋尚有期，情人终已矣，良会更何时。>
<青楼连十里，珠薄上银钩，此中多乐事，郎从何处游。>
<西崦生夕霏，归僧度林𪩘，但觉山路长，不觉钟声远。>
<离离生涧底，薇蕨敢雁行，人皆美其羹，我独采其芳。>
<郁郁云中秀，山僧采相馈，我有毒热肠，此是清凉味。>
<登登远还合，声从何处起，鱼走潜深波，祸在深波里。>
<不须频怅望，且喜脱喧嚣，亦有终焉意，陂南看稻苗。>
<塞外传烽急，云中调守难，谁为帝言者，白发老郎官。>
<玛瑙坡前石，坚贞可补天，女娲何处去，冷落没寒烟。>
<九峰如列戟，拱立墓门前，见说簪缨后，功名继祖先。>
<汾楼秋水阔，宛似到阊门，惆怅江湖思，惟将南客论。>
<阿母西池上，春风碧雪多，一双花鸟使，也学画修蛾。>
<广文无酒钱，到官倏改火，清谭坐萧斋，惟子屡过我。>
<蛰龙道已成，升降得自在，渊无百尺深，窍穴通沧海。>
<官屈须推命，时危莫厌贫，城楼近江水，潮退看垂轮。>
<无事到扬州，相携上酒楼，药囊为赠别，千载更何求。>
<月上随人意，人闲月更清，朱楼高百尺，不见到天明。>
<月沉江路黑，傍岸已三更，知近人家宿，林西犬吠声。>
<斥卤连河曲，谋生少耕织，丁夫贩海行，少妇负盐出。>
<老眼惊花暗，斜枝落纸愁，晚来闻冷雨，幻出一篱秋。>
<何以爱山泉，山泉静且清，安得挽之去，尽洗世间盲。>
<霜落荆州冷，青烟度渚宫，西人吹忽散，孤影见愁红。>
<垂钓临中流，携琴过前浦，应笑山中人，长年著书苦。>
<十二巫峰下，明妃生处村，至今粗丑女，灼面亦成痕。>
<月出孤松阴，风生百泉响，空山不见人，解带苍苔上。>
<东城三百里，南雁一封书，整待今晨发，秋风吹弊庐。>
<欲追蓟先生，白云迷其方，驴鞭不可执，寿与铜狄长。>
<行行穷远陌，冉冉度香车，未就王孙饮，聊看田父锄。>
<结庐菰蒲中，柴门映碧水，蒹葭何苍苍，两岸秋风起。>
<山背村墟近，山头径路微，夕阳杉树下，时见一人归。>
<嘉树郁成阴，孤台眺苍莽，长笑似苏门，白云自来往。>
<行歌春满路，坐歌春满园，花前人自乐，桃李岂须言。>
<春阅南山文，冬访南山屋，盘旋佳主人，苍崖蔚松竹。>
<梵志问故邻，木兰坐旧床，去恨已断绝，归意更凄凉。>
<唐家谕巴蜀，通道至邛僰，列郡徼西南，夷居半岩壁。>
<定回人寂静，绕鼻碧莲香，却认循檐月，摩尼发夜光。>
<猛风吹梧桐，玉露坠金井，蹋歌人不闻，明月照双影。>
<拂金铺细靥，骑鹄堕新翎，花小也倾日，芒寒犹聚星。>
<夜啸千崖裂，朝吟万象苏，山人大自在，无泪捋君须。>
<君如蜀山人，我愧程叔子，往来皆可书，山中无野史。>
<寒食君有期，江烟过三月，荼蘼渐欲开，容易花成雪。>
<君念东归日，应须昼绣荣，当令故关吏，还识弃𦈡生。>
<山气冷疏牖，墟烟淡远村，桑麻与鸡犬，彷佛武陵源。>
<郡国残民少，君王何日归，不知秋后雁，犹得向南飞。>
<作佛本无相，为僧却要钱，岂无人割舍，为结恶因缘。>
<曲尘轻抱蕊，宫缬巧妆丛，青女由来妒，凭君浅作红。>
<春蚕吐素丝，作茧来十日，一意向缠绵，早晚得成匹。>
<水落沙溆宽，雁声惊早寒，舟子夜不寐，北风吹雀竿。>
<雨馀见梨山，双峰更叠出，白云绕山飞，半空青突兀。>
<为国谋羊舌，从来不为身，此心长自保，终不学张陈。>
<有泽宜观水，无檐不见山，鄱君千里国，俯仰一亭间。>
<落篷回风力，移舟维石次，树影散平波，蝉声入古寺。>
<早起阶前雪，萦丛压竹攲，行人迷失路，粉壁晃书帏。>
<少妇颜如花，居肆日中贸，金钱投锦囊，牙筹笼翠袖。>
<秋水作鸣涛，泻入秋山下，大石横绝梁，小石流空野。>
<残香犹在笥，旧曲尚书裙，不及新歌舞，樽前奉主君。>
<下车父母国，自重岂其轻，谓我诈为善，何忧被此名。>
<边城柳色动，祗是去年春，借问云台将，如今有几人。>
<踏石穿林去，披云就坐来，禅翁寂乐地，猿鸟肯相猜。>
<父母爱少女，女是聪明子，生不识鸳鸯，绣出鸳鸯是。>
<洸荡云闲路，奫沦一水深，月光涵露重，遥听九皋音。>
<睡起多情思，依稀见太真，一枝红泪湿，似忆故宫春。>
<春风未雌雄，尊酒自贤圣，燕巢楼阁间，莺语花柳静。>
<雪檐晴作雨，道空日如年，燕坐无馀事，床头易一编。>
<湖海元龙气，因吟恐负身，世间无谒客，天下有诗人。>
<自是兴王地，均沾汤沐恩，如何诸父老，斜日闭荒村。>
<涧水清何极，山云本自深，苑亭终日坐，谁识此翁心。>
<斧斤入山时，霜高叶尽脱，日晚始还家，秋声振木末。>
<断石横烟渚，菰蒲日易昏，片帆千里客，漭漭欲销魂。>
<满城怜傲吏，终日赋新诗，请报淮阴客，春帆浪作期。>
<明月出海底，倒影池上楼，清辉不可揽，白露湿衣裘。>
<身世比行舟，无风亦暂休，敢言终破浪，唯愿稳乘流。>
<孤蓬湘浦夜，入梦雨声寒，凤尾多潇洒，谁移画里看。>
<烟护杏腮寒，日衬桃腮暖，惟有镜中花，东风都不管。>
<林间明见月，深户映花关，想像吹箫处，空寻伊洛间。>
<感兹原上情，相倾或相顾，老我空此心，爱亦莫能助。>
<幽意本不群，芳根偶然并，不知石林远，但觉生香近。>
<至宝埋沙泥，良工日淘洗，大道在目前，求之亦如此。>
<干禄本为养，资身岂所安，珍肴与白粲，虽美若为餐。>
<疏竹摇秋雨，苍松凝晚烟，王孙归未得，谁复效春妍。>
<争饮耻群鸡，高飞谢黄鹄，落日坡草寒，萋萋惯幽独。>
<泽国渔无定，秋霜柳不凋，幽人意晼晚，此日画萧条。>
<古石神鳌骨，幽篁锦凤毛，才名随世远，意气与秋高。>
<叶不类尧荚，花疑来舜楹，风枝吹彩羽，如杂九韶鸣。>
<宝剑动连星，金鞍别马鸣，持将五色笔，夺取锦标名。>
<畏影常依树，寻盟每问鸥，天边孤竹国，云里仲宣楼。>
<兰焚以其香，樗寿以其散，万物无不然，愧我知之晚。>
<意生于物外，心依染病根，正持闲语默，清净法中存。>
<百年驹过隙，万事成鞅掌，自顾非此君，谁与共清赏。>
<骏马响金羁，蹀躞长安道，少年挽雕弓，弹落花间鸟。>
<我志不在鱼，独把寒江钓，却笑剡中人，空回雪中棹。>
<千步垂杨柳，阴连喜水生，华深吹落絮，叶密坐流莺。>
<海阔千江辏，风翻大浪随，六鳌元未足，不是下钩迟。>
<折芦渡迷川，面壁出苦海，六叶长菩提，衣钵曹溪在。>
<倦拭青铜镜，羞临玉镜台，钗梁金凤小，欲堕井中来。>
<挂冠三观顶，长揖海云孤，羞杀秦人树，犹称五大夫。>
<停桡采莲花，花开半花落，渌水日夜波，红芳讵如昨。>
<碧树攀欲尽，黄鸟啼正歇，一花复一花，常如二三月。>
<穷年守庚申，服食意未已，如何三尸虫，犹在腹心里。>
<高干丛丛起，修枝袅袅垂，个中清隐意，不令小山知。>
<采桑下长洲，桑叶绿如钿，幼妇解眠蚕，缲丝织黄绢。>
<冬旱江成渚，维鱼记石棱，滋濡春遂足，狼戾岁将□。>
<眷此栖真地，高深辟化工，池塘春草梦，不减谢家风。>
<管城人已老，后辈颇相侵，问汝中书否，犹言欲尽心。>
<月色三秋白，湖光四面平，与君凌倒景，上下极空明。>
<秋岩有高士，扫石松下坐，忽忆圭峰樵，抱琴欲相过。>
<欢向临邛去，经年不寄书，还及浮瓜节，初看燕乳雏。>
<霜染满林红，萧疏夕照中，曾供写秋怨，流出上阳宫。>
<旬日严冬雨，行人各断魂，朔风吹粤峤，犹自掩柴门。>
<碧云从天来，清风落君手，老龙睡初醒，恍惚无何有。>
<铁色阎摩门，乃入昙谟最，所以阿兰那，空生独三昧。>
<贫甚多栽竹，人贫竹未稀，长安闲碧筱，贵客不曾知。>
<万里长城坏，荒营野草秋，秣陵多士女，犹唱白符鸠。>
<翠羽立蒹葭，巨蟹行沮洳，狂僧淡墨间，无限沧洲趣。>
<山泉本无心，随众所欣悦，若作多宝名，眼中亦金屑。>
<桑木难为攀，金乌荡空白，三山倒影来，转觉沧溟窄。>
<雨馀鸥社合，风袭钓缗轻，晚食怜渔父，同深洲渚情。>
<遥闻丹霞坞，中有餐霞者，绛彩发朝朝，还同赤城下。>
<含晖峰下路，树石尽垂藤，欲认莓苔迹，相寻行道僧。>
<心惑由多技，养之先欲正，纷然万化涂，廓尔大圆镜。>
<一朵两朵云，三株四株树，忆昔在空山，落叶无人处。>
<阴去为膏泽，晴来媚晓空，无心亦无滞，舒卷在东风。>
<远树连天暗，烟横夕照微，芦花秋水阔，孤雁候群飞。>
<长安经岁别，日日望春归，不及随阳鸟，双双又北飞。>
<晓出花光寺，云沙照眼新，归来看图画，借问若为真。>
<茅屋开山脚，岚光映日光，行人消野兴，个个醉壶觞。>
<此地连江海，曾经古战争，干戈今不见，空有射襄名。>
<将身托战争，世事百无情，相对生离别，浑如落叶轻。>
<衰草绕山深，暗泉缘涧响，岧峣岭路高，白云随足长。>
<亨嘉谁不愿，贞固士之常，乾体充刚健，坤爻认直方。>
<南高何巍巍，北高何巉巉，登临人迹稀，白云时往还。>
<人生老戒贪，金堤捍河水，他年渝此约，何面视邑里。>
<峰奇自成窍，似月非有心，月来尔何意，徘徊光与深。>
<学得酴醾白，更能相继芳，金仙粲然笑，鼻观不多香。>
<三峰上排云，竞秀如笔格，千古兆人文，知非草玄宅。>
<束书戒晨征，别我在顷刻，把袂不得留，使我心恻恻。>
<结客千金少，防身一剑轻，酒酣双耳热，塞北任横行。>
<青天腾一蛟，白日卧双虎，何人歌竹枝，遥隔潇湘浦。>
<微凉生殿阁，习习满皇都，试问吾民愠，南风为解无。>
<出门忽一笑，天地亦风尘，正好移云谷，携书曳角巾。>
<面约随时改，离情睹物含，君风愁少女，妾卉最宜男。>
<怪鸟啼空树，断云愁暮山，可怜吴季子，死彼博嬴间。>
<锋镝暂云免，潦旱乃相仍，上天亦何意，厌此蚩蚩生。>
<自按梨园谱，谁传乐府词，见人羞不语，含笑转身时。>
<红烛转沙堤，天门仗未齐，槐阴勒马待，月在御沟西。>
<白翠将红翠，双双花里栖，自怜毛羽好，日夕浴清溪。>
<风梢绕檐匝，霜干当窗净，遥知素壁上，醉墨森相映。>
<茶爽添诗句，天清莹道心，只留鹤一只，此外是空林。>
<卷石何崔嵬，幽兰自有芳，因兹笔端好，重上君子堂。>
<仙苑群居鹿，丰碑纪赤乌，三分遗故国，千载祝浮屠。>
<白云澹忘归，川上气萧爽，鱼鸟来亲人，居然濠濮想。>
<群峰夹江流，十里馀百折，春来诗兴多，凿遍千岩石。>
<花开常比两，叶巧或盈千，独步南风里，繁英愧在前。>
<昨夜众星列，今朝雨不绝，天时无定期，人情那可说。>
<暮雪江南路，孤城尊酒期，殷勤折杨柳，还向去年枝。>
<昨夜过温汤，梦与杨妃浴，敢将豫让炭，却对卞和玉。>
<曾此赋村居，重来十载馀，玉楼人久化，兰砌事堪书。>
<嘉名追辋川，未辨茱萸沜，勿使斤斧侵，烟梢拂云汉。>
<公是伯休那，卖药价不二，却问夺牛翁，徵君当过未。>
<群峰相接连，断处秋云起，云起山更深，咫尺愁千里。>
<子负经济才，郁陶抱长策，安得万里风，南图回羽翮。>
<漂母元仙者，淮边俎豆长，英雄犹未报，一饭至今香。>
<阅世有顺逆，飞埃曀空虚，旷怀略外物，曲士乃拘墟。>
<新雨长安道，行行爱好山，美人何处也，骑马又空还。>
<茅君顾我笑，谁校从官多，欲语囊中秘，其如六耳何。>
<竹岭分朝翠，兰柴闭夕阴，鸟鸣春涧黑，人啸月林深。>
<野望面苍茫，海思坐超越，云生鹳鹤林，日射蛟龙穴。>
<终年一登亭，举目但楚怆，仙人竟何之，列树拱相向。>
<清斋借榻眠，素幌生寒色，忽惊大庾来，梦断梅花雪。>
<寒崖挂苍藤，一石塞云栋，夜半月明中，天风吹欲动。>
<粉素和铅久，松薰沁露浓，幽香浑不改，玄默傲秋风。>
<花信二十四，春愁千万端，年年吹不散，故故作馀寒。>
<小艇发江干，入夜东风起，带雨挂轻帆，西行三百里。>
<云外山将遍，人闲日易斜，不知棋换世，柯烂未还家。>
<菊落渊明手，爱人仍及乌，荷花定好友，周子亦陶徒。>
<宝所已在近，游子倦跻攀，努力上复上，安乐刹那间。>
<帝子啼痕湿，湘江暮雨寒，绝怜樵采后，留得一枝看。>
<白石登山客，新诗句必豪，宁容杜陵老，独步玉山高。>
<春从花际来，却向天边去，莺蝶空徘徊，寻春不知处。>
<老病得狂痴，欢呼九日期，自补登山屐，谁供把酒卮。>
<常日看花兴，兄行弟必陪，今朝望乡国，携手上春台。>
<虹桥不可渡，东断蓬山阳，只有宾云曲，流音下大荒。>
<儒释本同途，遗经非尔殊，未应普门品，胜似仲尼居。>
<停午平塘爨，森森竹树居，欲驯僮御礼，旋戒饬襟裾。>
<我去君却归，相逢立途次，欲寄故乡书，先询上京事。>
<中坻出盘陀，曲突非刻画，仙翁碾玉尘，盈瓯试春色。>
<雾云疏有叶，雨浪细无花，稳放扁舟去，江天自有涯。>
<久从山中游，颇识山中趣，狂吟采松花，撼动云栖树。>
<妾家青云楼，楼前花柳深，花容如妾貌，柳絮是郎心。>
<邪溪采莲女，日出荡轻桡，惯识溪中路，歌声入画桥。>
<褰裳涉幽涧，日落烟岩空，踌躇待新月，长啸来清风。>
<主林时献供，它壤昔移根，秋后收梨栗，倾奁得弄孙。>
<城上郁葱葱，城下人家住，朝朝城中乌，飞向城东去。>
<智出建成上，贤于子纠多，至今称让帝，当日唤宁哥。>
<层阴闭六合，万径无行踪，老翁不僵手，一丝繫春风。>
<道逢魏公子，问客燕赵来，悲歌不足听，酒人安在哉。>
<芳草春来绿，闲花雨后红，思君不能见，怅望画楼东。>
<临清莫三叹，对景非一欣，缓踏溪南路，怕惊鸥鹭群。>
<渡口集寒鸦，欲渡人未渡，忽忆白门行，乌啼乌臼树。>
<春水绿涟漪，春山响画眉，汀洲有芳草，随意咏江蓠。>
<蜀地寒犹暖，正朝发早梅，偏惊万里客，已复一年来。>
<得地牡丹盛，晓添龙麝香，主人犹自惜，锦幕护春霜。>
<劲翮排霜戟，天寒气转骄，草间狐兔尽，侧目望青霄。>
<一片千人石，莹晶若有神，剑光销不尽，留与醉花人。>
<白发悤悤色，青山草草心，远公仍下世，从此别东林。>
<朝出襄阳城，花间识马声，春风夜来雨，池上縠纹生。>
<修竹江南好，平居有所思，清怜霜后树，繁爱雨中枝。>
<灯前催晓妆，把酒向高堂，但愿梅花月，年年映寿觞。>
<烟深𣃁山木，负薪辄沽酒，傥窥石上棋，视汝柯烂否。>
<截断浙东云，朝昏变奇状，平生采芝心，复此一惆怅。>
<天下本无孝，人间曾闵多，谁将施孝子，一咏老夫歌。>
<圣德临尊极，民心戴至仁，喜逢重午节，共祝万年春。>
<风雨旃檀阁，烟霞钟鼓声，定僧今不作，空谷尚传灯。>
<一榻半书卷，主翁如此清，松风与溪水，夜夜作秋声。>
<燕子语梁间，天籁各自发，家童勿垂帘，出入任飞越。>
<远树烟光夕，柴门草色春，山居无所见，时有独行人。>
<小山幽桂丛，岁暮霭佳色，花落洞庭波，秋风渺何极。>
<幽梦忽惊觉，严城方向晨，看花春起早，已有晓妆人。>
<江山万里眼，一亭略约之，黄华未死在，看出画中诗。>
<寄郎以山字，得无无解处，得郎一人来，便可成仙去。>
<千涧起秋阴，万山惊夕瞑，松风何处来，悠然飘夜磬。>
<见汝试前茅，此心为顿开，谁知梦幻间，歌哭相随来。>
<石间生石笋，笋长又成林，林下纤纤草，王孙去国心。>
<绿草断行迹，鍧然石门开，分明洞天里，不遇仙人回。>
<紫禁风光早，深仁夺化工，试看澄碧殿，池冻已全融。>
<𫖯有十千拾，仰有五万取，作使诸豪奴，官大好行贾。>
<翩翩何翩翩，对景亦酣畅，恨不如蝶蜂，飞在花枝上。>
<湘湘未识羞，独坐抱箜篌，贪学耆婆舞，抬身拜部头。>
<世无李元礼，谁容孔北海，长歌归去来，篱菊无人采。>
<种菊东篱下，悠然寄隐情，不辞频抱瓮，他日要餐英。>
<我母亦君母，吾翁即若翁，分羹何太忍，请质可堪从。>
<扳援桂树枝，秋色俄已半，为报山中人，花开正如霰。>
<子期不复作，雅曲谁与耳，借君膝上琴，发我山水志。>
<天听寂无音，苍苍何处寻，非高亦非远，都只在人心。>
<丙穴暗泉通，清漪浸碧空，白莲秋未老，鱼戏叶西东。>
<待月东园夜，花阴覆绿苔，流萤三四点，飞过竹间来。>
<堂后林阴密，堂前湖水深，感君怀我意，千里梦相寻。>
<我醉亦如众，亭惭登独醒，惟知慕清节，首为绘仪形。>
<灵运本狂客，偶来莲社游，钟鱼听已厌，归去故园休。>
<亲命悬医手，敢将亲命轻，为舆不辞往，重母故身迎。>
<双干发寒葩，一蘖立纹羽，欲品精妙人，君当二三数。>
<无端忽对镜，空留可恨容，落花作声息，吹向东南风。>
<月昃鸣珂动，花连绣户春，盘龙玉台镜，唯待画眉人。>
<不登凤凰台，为怯李家句，听说长干儿，朋尊向台去。>
<酒杯春醉好，飞雪晚庭闲，久忆同前赏，中林对远山。>
<兀兀擎双楼，南天望不极，枕石批霞餐，岂羡黄粱粒。>
<西汉崇儒术，功推陆大夫，煌煌新语在，拜手似皋谟。>
<沉冥竟何意，兴会亦偶然，竹林缅高风，继轨得此贤。>
<石齿粼粼水，云衣𫜰𫜰山，天风吹客梦，何日抹鱼颁。>
<我梦随汝去，东阡松柏青，却入西州门，永愧北山灵。>
<夜半春风转，惊梅此水涯，吹开人不识，一一是心华。>
<仙台高几许，时时覆云气，一去三千年，令人每翘企。>
<采藐染为紫，采茜染为绛，为郎作鲜衣，将以耀闾巷。>
<老对黄花节，遥临白帝城，空斋听萧瑟，点点是乡情。>
<携待真坛醮，摇吟玉笈书，面题金鼎诀，背画五云车。>
<中夜不能寐，展转独凄怆，谁与百忧期，种种来枕上。>
<斜枝饱风雪，疏花淡冰玉，一鹊忍清寒，居然伴幽独。>
<丈夫未得意，行行且低眉，素琴弹复弹，会有知音知。>
<衰鬓千茎雪，他乡一树花，今朝与君醉，忘却在长沙。>
<耕锄事勤苦，赋敛少驱逼，终日掩柴荆，何尝知帝力。>
<远目凝椒浦，扁舟下桂潭，青天鸿雁起，秋色满江南。>
<对酒傲高阳，放歌走下里，醯鸡哂瓮中，老死徒为尔。>
<紫气苍茫起，遥瞻若木东，红轮夜半出，摇动金银宫。>
<濒江多海物，比屋尽闽人，四野方多垒，三间欲卜邻。>
<小山本幽绝，晴岚湿衣裾，谁能琢崖藓，正作岐阳书。>
<流尘息尸屦，桂影上团𪢮，一歃清源味，能令齿颊寒。>
<山中残雪在，背日半稀微，却意长松下，闲云不解飞。>
<乐府闻桃叶，人前道得无，劝君书小字，慎莫唤官奴。>
<人爱贵而富，我爱白而虚，富贵荣辱会，虚白吉祥居。>
<人事纷不极，青山即吾涯，无心邀酒伴，白日卧山家。>
<手撚雏莺羽，鼻参香麝脐，千忧何处散，芳径酒争携。>
<县吏打门急，闻声心胆寒，受荆因脱裤，露出去年瘢。>
<风劲萧萧响，露滴个个圆，坐看西山月，浑疑堕我前。>
<三径犹未归，东篱露华冷，折得一枝来，萧萧怨秋影。>
<石桥斜斗水，竹杖行堪把，隔溪鹤如人，相看不知野。>
<管马心何在，排车意自闲，问时将手板，柱颊对西山。>
<白石盘盘磴，清香树树梅，山深不吟赏，辜负委苍苔。>
<经霜怜嫩叶，带月惜微芳，别号惟花叟，前身是蜜王。>
<秋颗酣天酒，春花噀国香，芗林亲手种，中有洞庭霜。>
<弦上万古意，樽中千日醇，清心向流水，醉貌发阳春。>
<徙倚村头望，翠竹干云霄，欲截凤凰管，凭谁叶虞韶。>
<明月悲笳发，残妆待腊归，学成胡地舞，羞着汉宫衣。>
<数峰云断处，去岸映高山，身到韦江日，犹应未得闲。>
<天寒香更发，花定不知寒，多谢风兼雪，吹花透肺肝。>
<水白端阳色，梅红岭上花，春风迎度马，秋月候归槎。>
<水落枝江道，风高岁暮天，挂帆烟雨里，惆怅入江船。>
<花靥谁名镇，梅装自古传，家家小儿女，满额点花钿。>
<门外春将半，青青野色分，桃花开欲尽，无处觅灵云。>
<青松高千尺，知是何年栽，独有憩阴者，时为清风来。>
<游山须览胜，八百里天台，若不登华顶，浑如不到来。>
<嫁得瞿塘贾，朝朝误妾期，早知潮有信，嫁与弄潮儿。>
<偶上千峰榭，当时恨不来，使君留过客，高处酌金罍。>
<虽为林园居，不忘江湖趣，更著小舟横，无惊野禽聚。>
<到处悲新事，连宵梦故林，鬓毛谁愿白，无柰客中心。>
<泄窦泉始漫，洄流冻未消，荧荧玉气合，湛湛剑光摇。>
<水竹小华源，逍游白云府，不闻人语声，飞箨如寒雨。>
<宗周危可悯，苌叔死非难，臣血三年碧，臣心一寸丹。>
<虚庭风叶下，一日三四扫，驯鹊不惊人，双行啄秋草。>
<十年居委巷，上有白头亲，此别逢知己，微躯亦借人。>
<薝卜林皆玉，旃檀室是香，供君𨱎石罐，贮月在禅房。>
<草色芊绵望，蝉声断续闻，舟中无一事，匡坐对南薰。>
<前辈风流在，后来渐不如，江河无计挽，深愧彦方居。>
<春冯西浒窗，夏卧西浒榻，待月最宜秋，探梅还度腊。>
<青青千里草，隐隐独家村，日暮客投宿，山深虎守门。>
<凤凰有五色，鸡亦有五德，鼓翼不妄啼，一声天下白。>
<辞禄善吾养，无论尹氏贤，何如养吾善，兼以事吾天。>
<凉生昨宵雨，缺月晓仍挂，不逢葛稚川，尽我今朝话。>
<往闻化石羊，今见骑牛石，日暮牛羊来，定是神仙客。>
<日落山水暮，江空鱼鸟闲，停桡欲何待，空载月明还。>
<倾国姿容别，多开富贵家，临轩一赏后，轻薄万千花。>
<畬田种胡麻，结草寄林樾，珍重无心人，寒栖弄明月。>
<空帏拥垆坐，夜冷微红灭，郎意似残灰，无因得重热。>
<云中忽吠鸣，岂是刘安宅，近看爨烟青，人家枕山脊。>
<二载巴川县，谁知是与非，还乡何所有，载得一清归。>
<九日重阳节，开门有菊花，不知来送酒，若个是陶家。>
<夜阁孤灯话，爱君此意真，可怜三幅锦，盖却古今人。>
<染根得灵药，无时不春风，倚阑与挂壁，相伴岁寒中。>
<宾来辖可投，吟馀茗可煮，山翁诗梦醒，石阑响秋雨。>
<芳园蓊薜荔，水石非人间，昔闻西洞庭，今为学士山。>
<北内风光别，仙家日月闲，紫皇天下养，金母住人间。>
<天寒闻落木，叶叶是乡愁，敲窗作风雨，不减去年秋。>
<窈窕安榴花，乃是西邻树，坠萼可怜人，风吹落幽户。>
<山占仇池地，江分白马氐，潭深龙自蛰，亭迥凤曾栖。>
<欲溯大江流，泊舟杨柳岸，潮上柳风吹，渡江天未旦。>
<松声入我调，调切声更古，援手传其音，按作山中谱。>
<商山四老人，避世还出世，桃源独终隐，坐看日月逝。>
<痛饮龙筇下，灯青月复寒，醉歌惊白鹭，半夜起沙滩。>
<郎官名亦好，贺监更风流，人皆营一曲，名可得千秋。>
<游女江皋上，纤裳雾雨垂，那能惜罗袜，缓步踏春泥。>
<有月何须烛，无云不怕风，借谁竿百尺，光照九天中。>
<言语皆为病，全提却物机，更无遮掩处，兀坐笑微微。>
<罗衾与角枕，展转有谁怜，妾身不如柳，一日尚三眠。>
<山形何磅礴，具此一卷小，芥子纳须弥，其义真可了。>
<微拆香喷鼻，低垂羞傍人，花中如此粲，未笑已生春。>
<老骥空伏枥，长琴有断弦，伤心共隐地，回首更茫然。>
<故人久无书，山川隔淮楚，相思不可携，独卧江东雨。>
<昨宵清不尽，今夜色增明，想见清虚殿，冰轮渐渐生。>
<浔阳江畔菊，应似古来秋，为问幽栖客，吟时得酒不。>
<长松生夏寒，野水净人目，借得相牛经，闲来石上读。>
<绿水西阊道，送君江上行，盆城应不住，五老笑相迎。>
<金门迎王气，丹阙俯神州，苑柳摇春殿，宫鸦拂曙楼。>
<举世自纷纷，谁为无事人，吾生独何幸，卧看洛阳春。>
<有客乘白云，引箫坐空翠，吹罢竟不言，背人度山去。>
<双螯才映箸，一勺仅盈瓯，未足多沉湎，聊堪小拍浮。>
<清浅溪桥水，高低篱外枝，这些风骨异，瘦尽古今诗。>
<田父如何说，中情慨以慷，下车入其室，举手贺年康。>
<碧山逢羽客，宝鼎𦶟琪林，尔欲传丹诀，吾将语道心。>
<衔碑知有泪，勒颂已难铭，强觅茶中味，居然识典刑。>
<帷飘白玉堂，簟卷碧牙床，楚女当时意，萧萧发彩凉。>
<羌儿射鸟鼠，小小角弓张，未能骑壮马，但跨白羱羊。>
<涅髭只诳客，那可诳妻儿，诳得妻儿著，还能诳面皮。>
<低田又高田，尽作十字裂，可怜公堂上，鞭挞日流血。>
<夜泊清溪岸，临流发啸歌，浪高风力𦂳，江阔月明多。>
<欲雨众峰改，空江屯湿烟，前村邪许过，知是石湖船。>
<此座何时设，西山忽在前，秋深仍可约，为赋见山篇。>
<灵景当花县，霞光夕夕环，昔传鹧鸪岭，今为双凤山。>
<南翔岂无雁，东逝岂无鱼，鱼雁非我群，焉能执素书。>
<流水难穷目，斜阳易断肠，谁同砑光帽，一曲舞山香。>
<但见颛朝久，谁知媚灶勤，纷纷由嬖进，非特一商君。>
<濯足咏沧浪，江皋一草堂，秋清目力远，天际客扬航。>
<河水浅且清，悠悠绕孤县，北风吹尘沙，对面人不见。>
<墨池呼鸟食，书架傍花开，奇字虽能问，惭非载酒来。>
<空林初月斜，虚阁寒未曙，相逢如有情，含笑无一语。>
<曾箴王太尉，亦讽寇莱公，无端两丞相，有愧一山翁。>
<旅雁迎风度，阶翻月露华，砧声鸣夜永，江上几多家。>
<月移枝上影，风乱水边声，此夜邮亭客，还家梦不成。>
<朝看襄阳花，夕饮襄阳酒，马上倒载归，小儿齐拍手。>
<塞日穿痕断，边云背影飞，缥缈随黄屋，阴沈护御衣。>
<朝看海云出，暮看海云归，而我亦海云，出入澹忘机。>
<苔径傍岩斜，林间是道家，夜潭鱼戏月，春地鹿眠花。>
<快雪半消时，春波动墨池，翠禽啼梦觉，拾得向南枝。>
<紫晕成丹景，黄敷缀绿幢，何因女冠子，却近老僧窗。>
<今日青春立，今年白发多，酒杯欺我老，梅朵奈渠何。>
<心足而家贫，体疏而情亲，开襟知骨瘦，发语见天真。>
<我爱汀州好，山川秀所钟，阁前横潏水，亭畔列奇松。>
<竹萌终抱节，叶落始归根，惨惨秋无际，依依石不言。>
<平生凭燕颔，今日扫龙庭，汉皇甚神武，大将亦威灵。>
<谁品鄱阳守，四人贤不知，如何尧舜世，能使野无遗。>
<千年古貌多，八月秋涛晚，偶被主人留，那知来近远。>
<人莫嫌山小，僧还爱寺灵，殿高神气力，龙活客丹青。>
<襄蜀莽万里，战骨高于城，湖南宁几州，耕凿偷馀生。>
<晓读云水静，夜吟山月高，焉能履虎尾，岂用学牛刀。>
<海棠初破萼，红艳欲无春，小插依霜鬓，花应恕老人。>
<绝涧初无路，通仙忽有桥，偶携青竹杖，平步到云霄。>
<此地水如峡，有山名马当，犹疑是滟滪，更合戒舟航。>
<混沌太古色，江山烟雾中，草堂无俗客，日日来春风。>
<秋风新饭香，蔬亦美可茹，宁知世有人，万钱无下箸。>
<黄叶隐溪桥，归云拥高树，为问荡舟人，苍烟是何处。>
<莺啭千林日，花含万壑烟，看春殊未倦，匹马故留连。>
<绿叶红英遍，仙经自讨论，偶移岩畔菊，锄断白云根。>
<古灶栖霞隈，不见炼丹叟，真丹自玄玄，还觅炉中不。>
<先生天下士，偶迫诏书行，勿谓无奇对，惟言在孝经。>
<山城风雨收，未省牡丹开，正讶迟红药，双葩忽送来。>
<偶到梅边来，珠帘半下却，林里寂无人，纷纷月中落。>
<百尺牵大河，一步一回首，懊恼石尤风，多于故人酒。>
<地与三山通，兹岩乃一隙，中多羽化人，遗此蝉蜕迹。>
<英州梦米老，玉山逢大痴，堂成当信宿，为写澹烟时。>
<翠竹春风动，雕梁紫燕飞，百花随意择，香露湿罗衣。>
<头上巾堪脱，尊中酒不空，衡门松菊在，归卧北窗风。>
<梁鸿无好兴，归及采桑时，愧汝张京兆，朝朝画翠眉。>
<倚槛课条桑，作茧看成瓮，我亦效吴蚕，踏破愁清梦。>
<白昼莺声啭，清宵鹤唳过，几番沉醉后，唤醒兴偏多。>
<千古剡溪水，无穷名利舟，闲乘雪中兴，惟有一王猷。>
<盛夏丹葩艳，高秋玉粒滋，殷勤尚含祝，惟许魏收知。>
<麈尾清虚语，铜炉起澹烟，岭头猿叫罢，月落碧潭圆。>
<一鸡一鸡鸣，梦觉天未晓，谁较夜短长，我睡不可少。>
<仙李明炫夜，夭桃艳当春，便将花作主，聘与玉为人。>
<送欢长江头，江流滑于乳，种藕得莲房，今年已怀子。>
<谁言广陵散，便逐嵇生逝，小作三日思，归鸿渺然至。>
<崖石势欲落，令人发怪想，载拜濡玄云，颜之衣裙上。>
<遥山白云外，古驿青林端，惆怅川鸟尽，苍然多暮寒。>
<世路荆榛满，青山尘土深，何知两幽鸟，头白老山林。>
<三三傍沙洲，五五依林樾，相招早还家，今晚多明月。>
<老枝如屈铁，陡觉数花新，若露真消息，能令大地春。>
<香魂逐逋去，翠羽招不还，醉倒赵师雄，一身花影寒。>
<万里收纤云，一钩悬碧落，缺圆无定时，人间几愁乐。>
<窗雨夜萧萧，香魂不可招，新晴聊纵步，还恐碎琼瑶。>
<岁事看如此，仓箱有几家，茫茫秋水外，总似荻芦花。>
<色借苍苔古，春随野蔓空，回看五陵上，无树起秋风。>
<春皋闲霡霂，积霭昼多阴，欲指烟中寺，霏微不可寻。>
<种种一何短，青青无复垂，可怜髡髦子，不见指冠时。>
<千军金鼓震，十里羽仪趋，是我曾无事，春风鸟调雏。>
<紫翠隐丹房，仙人在上方，欲往疑无路，白云封点苍。>
<汉人一经训，籯金云不如，君家遗经意，不与汉人俱。>
<风引一丛竹，摇摇四五茎，横斜今洗尽，道眼看圆成。>
<枉渚雨晴后，幔坡风暖初，雁头收芡实，鱼子剥棕榈。>
<大梦全忘日，清音半杂云，蘧然修竹里，恍忽下湘君。>
<饮毒十年前，毒发十年后，智人慎举匕，懵人悼成疚。>
<浮图成再世，嶪岌高入云，妙应人天果，铃音上界闻。>
<棋枰围屐齿，酒态弄貂裘，记取荆州客，人人万户侯。>
<古屋秋风里，当同鲁仲连，空尊搔白发，环堵坐青天。>
<花发不知名，水落石潭响，山川争秀丽，吟馀足清赏。>
<拗折瘦藤枝，靠倒险崖句，佛祖谩寻踪，无你凑泊处。>
<平生安乐地，不受利名煎，其中一空洞，寥寥无色天。>
<人去泉长在，人忙泉自闲，不供鱼鸟饮，只是照青山。>
<桂尊迎帝子，杜若赠佳人，椒浆奠瑶席，欲下云中君。>
<入圃细雨余，荷锄情不恶，山妻爱木绵，惭余种红药。>
<江帆留不住，美人在天涯，高楼日暮心，肠断芙蓉花。>
<史君开小径，斜绕碧城隈，只欲通花县，春风几度来。>
<入郭宽万里，岳阳堪画图，及窥贤太守，不见洞庭湖。>
<西门数顷地，旧是帝王宫，莫谩歌禾黍，山河涕泪中。>
<浮云岭外色，落日旅中心，辛苦问淮水，客愁孰浅深。>
<飞楼瞰平津，空翠散遐瞩，山雨暮欲来，萧萧入窗绿。>
<饮辟鱼台路，诸君莫道难，如今浈峡险，不在牯牛滩。>
<欹枕坐舟中，不知舟外雨，掀篷烟满江，渔翁杳前渚。>
<著述传畸士，风流与后人，一杯溪涧水，犹想酹茶神。>
<东省堂前树，南阳宅里花，春风如往日，夜月向谁家。>
<苍梧巡不返，斑竹至今存，今日稽山下，几枝忠孝痕。>
<扁舟彼何人，国霸始谋身，不知钓鱼翁，羞作故人臣。>
<江碧鸟逾白，山青花欲燃，今春看又过，何日是归年。>
<魄我魂仍我，梦胡不我由，夜梦原从昼，云何不静修。>
<南陌伤心别，东风满把春，莫欺杨柳弱，劝酒胜于人。>
<田氏好兄弟，初焉念少差，一朝仍会合，荆树再开花。>
<闻有高秋兴，清樽醉飞鸿，应悲故人远，薄晚面西风。>
<放舟顺水行，心情已自好，何当久要人，林壑共探讨。>
<东风抽灵芽，厚土长黄玉，我欲勤服食，从此长辟谷。>
<自识浮生理，羞歌行路难，饮君一斗酒，醑此百年欢。>
<一滴一露珠，病渴犹恨少，倘借行雨翁，前村成浩淼。>
<午位星杓正，人间令节同，四时和玉烛，万物被薰风。>
<山远峰峰碧，林疏叶叶红，凭阑对僧语，如在画图中。>
<花柳燄通津，幽居日日春，门前往来者，同是华封人。>
<因此琼花发，维阳胜洛阳，若无三月雨，占断一春香。>
<泪乾红落脸，心尽白垂头，自此方知怨，从来岂信愁。>
<寂照原无二，休从寂一边，宗门曾有语，作镜不磨砖。>
<汝未闻天籁，簸扬箕有神，能清常侍暑，不动庾公尘。>
<黄花遍绿圃，蝴蝶出芳晨，春心浩如海，春愁乱如尘。>
<惊蛰雨无晴，追欢泛菊英，淹留酬酩酊，不必论浮生。>
<东风吹落花，纷纷辞故枝，莫怨东风恶，花有再开时。>
<归来风波平，去日风波作，世路非风波，来往风波恶。>
<刻烛年华换，诗成岁巳移，惊添花一寸，频问夜何其。>
<一双垂翅鹤，数首解嘲文，总是迂闲物，争堪伴相君。>
<凄清回泊夜，沦波激石响，村边草市桥，月下罟师网。>
<舟楫翠烟中，鸡犬丛篁里，洞口有渔人，飞花莫随水。>
<筑亭以樗名，平生无宦情，寥寥千载人，感慨闻风声。>
<草满六桥路，依稀放鹤人，道傍修竹里，时见一枝春。>
<秋风动林叶，夜雨滴池荷，孤客睡不着，乱蛩鸣更多。>
<茅屋空山中，时有幽人至，指点乱云生，不谈人间事。>
<歆已作佐命，雄甘为大夫，独馀黄室主，不肯面新都。>
<为笑支公鹤，凌云杳莫攀，羡他池上翼，飞去复飞还。>
<青青淇园竹，莫作乐中笛，吹出长相思，愁人头发白。>
<高楼风不闭，半欲藏江云，试问江干客，或有云中君。>
<数峰横杳霭，空翠疑有无，落日谁同看，啼猿我欲呼。>
<兴庆唐仪重，东朝汉会尊，帝家春更好，日月照乾坤。>
<金堤楸树折，北风布衣裂，萧条认寺灯，青毡一斋雪。>
<侯妇且勿叹，金玉多满堂，蛾眉不让人，当奈薄情郎。>
<旧国迷江树，他乡近海门，移家南渡久，童稚解方言。>
<贤才遭废斥，天意竟如何，万里长沙外，迩来人更多。>
<昔我游澄江，江清似无水，今君画寒流，见水不见纸。>
<月寒花露重，貌为客愁销，一落又经岁，乡关此路遥。>
<活火煎活水，日夕沸空闻，客来且吃茶，坐煖潇湘云。>
<送客芦花水，水寒花乱开，西风知别恨，频为打船回。>
<骐骥无伯乐，尖轻徒竹披，北台深雪里，且读坡仙诗。>
<春在胆瓶闲，朝看复暮看，小屏遮护著，不怕玉肌寒。>
<入怀宣化雨，打面紫关风，舟子牵江黑，渔人炊火红。>
<古涧泻寒清，飞梁压水平，夕阳疏雨过，留得彩虹横。>
<蓬蒿满宅前，中开一行径，高树八九株，挟书坐馀荫。>
<三夜清灵气，五更含吐心，问余何在此，圯上不如深。>
<花雾濛濛远，山云冉冉高，幸陪金紫客，时睹赭黄袍。>
<黄山携一笋，画出似奇峰，怪石平生好，于兹得次宗。>
<忽告归乡去，崎岖枉涉途，雪岭三秋外，澄沼一事无。>
<高枝已出墙，新叶方舒翠，赖尔豁忧怀，朝朝坐相对。>
<松围村舍暝，花落涧泉香，独听萧萧雨，孤莺啼夕阳。>
<愁云重拂地，飞雪乱遥程，莫虑前山暗，归人正眼明。>
<金阁倚云开，朱轩犯雪来，三冬辛苦样，天意似难栽。>
<皎皎冰肌瘦，翛翛凤尾清，众芳摇落后，同保岁寒盟。>
<望处天仍阔，云边雨未成，秋风莫吹散，留作打篷声。>
<一身如一国，有病当求医，病愈药便止，节宣良得宜。>
<清馥畏人知，辞山便泣岐，请将纫杂佩，不去傍蛾眉。>
<支解雠人毒，香涂施主恩，对天剖肠胃，倒海洗亲冤。>
<君家一编书，不自圯上得，石室寄林端，时来玩幽赜。>
<有酒但须饮，无世不可避，方其潦倒时，何与傍人事。>
<群动各相役，而我独无言，生当贮万古，那得不为尊。>
<孤标开墨沼，劲气入霜毫，谢庭春色好，玉树两相高。>
<湖波绿如剪，美人照青眼，一夜愁正深，春风为吹浅。>
<风落松梢雪，山收竹外烟，清吟凝醉眼，独立耸新肩。>
<不可全凭药，时闻亦用针，频抽口鼻血，脑热勿令侵。>
<初日照金沙，溪光一道斜，流霞随水出，灼灼似桃花。>
<殿角滀泓澄，源高登地灵，老僧来洗钵，不畏白龙腥。>
<异俗非乡俗，新年改故年，蓟门看火树，疑是烛龙然。>
<一径入深寂，森然万琅玕，日暮雪欲落，翠袖生薄寒。>
<定定住天涯，依依向物华，寒梅最堪恨，常作去年花。>
<八十曾无恙，苍颜出渭滨，宁知汉飞将，黑发画麒麟。>
<棐几自香滑，宝时一开道，根根九连络，清境更壅培。>
<山寺数声钟，霏霏度林薄，夜久霜气严，林间下楼鹤。>
<沙晚鹡鸰寒，风吹紫荆树，忍泪独含情，江湖春欲暮。>
<范公蜀西曲，陆老剑南诗，子美渠曾道，渊材辈岂知。>
<积胜非无用，焚来表寸心，宋清佳传在，往昔到于今。>
<青青槛外竹，永日坐清幽，晴风浑不乱，时有翠云流。>
<偶来松树下，高枕石头眠，山中无历日，寒尽不知年。>
<老枫化为人，老杉化为石，庄周与胡蝶，后来谁复易。>
<十三十八月，清光濯毛发，真境苟不亏，从人指圆缺。>
<岩下桃花红，溪流碧如玉，逋翁隔云歌，不是人间曲。>
<庭树亦如昨，故人来何时，花花自蚤发，偏尔独开迟。>
<落树乌成白，催人鬓欲斑，轻质何曾定，浮沈烟雨间。>
<奇石不为峰，何用作五面，独立赏春晖，水流花片片。>
<宾主分不分，颟顸绝异闻，解布劳生手，寄言来白云。>
<潇湘艮玉质，浅黛拂修眉，倚竹无人问，碧云添一涯。>
<物理窥开后，人情照破间，敢言天下事，到手又何难。>
<峰峰雪点缀，曲曲水苍寒，却似曾经眼，王维画上看。>
<吾乡有鬼巫，惑人人不知，天子正尊信，左公能杀之。>
<江上与君别，日来江上看，知随江水去，犹自立江干。>
<人生聚首难，离别何可久，去日三春花，今朝九秋柳。>
<岩风壮威猛，晴雷隐哮吼，无心露爪牙，百兽自奔走。>
<春日炫高霞，宫园万树花，暮归承宴罢，簪得一枝斜。>
<向来称合老，归去作园翁，须发已华皓，紫薇药应红。>
<细卷鹅毛白，中留一点黄，倚栏看不厌，有句入诗囊。>
<岁岁逢元夜，金蛾闹簇巾，见人心自怯，终是女儿身。>
<杏花一孤村，流水数间屋，夕阳不见人，牯牛麦中宿。>
<自扫松间叶，冰霜一半开，碧桃花未发，亭待漉香醅。>
<试问江南客，何时肯度杯，多情是湖水，每日石头来。>
<采薪上南山，遇见双白虎，归来对阿邪，阿邪道辛苦。>
<石门日不下，潭镜月长临，细细溪风渡，相看识此心。>
<读书眼已花，半板未能过，只向小藤床，闭眼终日坐。>
<幽幽庭下草，悟悦有禅味，君看红紫场，纷纭乱人意。>
<秋浦下鸿雁，秋风鸣芰荷，客怀一万里，江月夜如何。>
<筦簟秋风里，年来始觉愁，殷勤玉阶上，总是数萤流。>
<乾易以知险，履坦期同跻，誓彼不复过，一笑驷马题。>
<种果东庄头，年多不知数，林深少人迹，子落又成树。>
<朝吟白雪斋，暮憩青霞馆，羲皇以上人，脚赤发仍散。>
<囊挟五山去，佩之凌紫氛，金支翠旗里，导谒云中君。>
<窗间有萤过，枕上见星流，欲睡不堪热，长歌起饭牛。>
<莫言淹宅栈，也会蹋麒麟，逐电疑无影，如龙自有神。>
<秋色正潇洒，高斋闻雁来，我心渺无际，随意坐莓苔。>
<柳暗溪桥路，云封古洞门，牧童村外笛，驱犊下黄昏。>
<阳刚散之始，物生肇自坤，石冷能藏火，火烈秪成焚。>
<半朽临风树，多情立马人，开元一株柳，长庆二年春。>
<菜以甜为姓，应须老圃知，苦心谁氏子，更道馑如饴。>
<扁舟依采石，牛渚浩风波，不见锦袍客，满篷凉月多。>
<烛影夜侵墙，松桂成行列，鼓绝草虫鸣，四山露华结。>
<群生宗法界，秘密十方尊，大教缘心识，周通一念存。>
<□□前解愁，提起愁益甚，吾其奈我何，自思还自谶。>
<山水饶幽兴，篇章亦漫裁，只将消永日，不是倚多才。>
<夜宿黄云坞，秋登碧玉楼，归时一片石，见月过罗浮。>
<立臂从秋狝，穿云得羽毛，特将献天子，应不负微劳。>
<服除有吊者，待庙至垂洟，亡于礼之礼，斯人其庶几。>
<晚霭隔远岫，秋容入平林，方素仅盈尺，岩谷能许深。>
<江上秋风起，鲈莼正忆家，舟行良不恶，日啖小鱼虾。>
<玉绳耿长汉，金波丽碧空，星光暗云里，月影碎帘中。>
<鸿渐云逵远，乡江永有声，史传何代信，诗阐异时名。>
<忠贞者必信，所信交道深，贤哉吴季子，可称莫逆心。>
<赤脚仍蓬头，焚香坐长夏，何处来清风，泠然北窗下。>
<烨烨有奇色，紫云无数新，含咀得至理，终属商山人。>
<凭栏时独立，万象皆见前，若非著眼高，亦是天一偏。>
<更尽一杯酒，出门行路难，送君过南浦，忍泪凭栏干。>
<日望黄尖杪，今登白际巅，千山皆委地，一臂独擎天。>
<脱中如不如，缚中莫如相，乃会三菩提，如如等无上。>
<山气不成雨，晓晴人趁虚，相逢尽相识，大半是樵渔。>
<四天围一地，浊少判清多，人气翻相敌，无如俗物何。>
<持竿俯碧流，莫学蟠溪客，白首向岐周，抛纶事西伯。>
<岚起天边雨，帆飞树杪风，湖光与山色，倒影画楼中。>
<玉砌红花树，香风不敢吹，春光解天意，偏发殿南枝。>
<无心出岫时，山腰横一抹，为霖覆手间，岂容留旱魃。>
<先绪微如线，未知谁亢宗，翁犹惭父祖，汝可复惭翁。>
<闻道故乡来，辞家今远近，恐有南京书，停舟试相问。>
<沙蒲偃秋风，湖云藏夕雨，何处远行人，飞帆下石浦。>
<尚自不与米，何堪大遗金，丁仪为有子，文略是诬亲。>
<江枫自蓊郁，不竞松筠力，一叶落渔家，残阳带秋色。>
<贞孝谥已美，何堪复女宗，一朝下明诏，千载被流风。>
<归山终未遂，折桂复何时，且共江人约，松轩雪夜棋。>
<铁钵生古色，曾经饭胡麻，黄龙此降伏，更长碧莲花。>
<空亭萝薜深，小径莓苔互，溪外郭熙山，云边韦偃树。>
<轻烟变渚色，寒浪啮堤痕，鸟去枝犹动，沙颓水暂浑。>
<一粒红稻饭，几滴牛颔血，珊瑚枝下人，衔杯吐不歇。>
<江月照归梦，分明月中语，江水忽潺潺，月影在寒水。>
<底事爱楼居，楼居自堪爱，千峰翠若环，不断雕栏外。>
<山城枕江流，梵刹云中起，钟鸣万户开，人在莲华里。>
<闲持一杯酒，独向西园醉，想像邺中人，青云动飞盖。>
<一榻悬空林，寒蝉满窗户，但记入山年，不知出山路。>
<郡城深僻处，车马罕经过，中有人多少，人和风自和。>
<灏风夜逾郁，香气迥不缺，道人读素书，来伴瑶池月。>
<雨过水添波，鸳鸯来渐多，春江深可爱，其奈别愁何。>
<咄咄坐终日，何心复赋梅，惟应学弓马，塞上缚渠魁。>
<四山烟雾深，一溪松竹乱，禅房寂无人，风雨过昏旦。>
<占得高明地，长闻燕寝香，江流匹练白，竹日万金黄。>
<寒水停园沼，秋池满败荷，杜门穷典籍，所得事今多。>
<松鸣山欲浮，昨夜春风过，晓户启晴光，早莺啼一个。>
<楚望巢云处，长怀曩寓居，飘飘欲仙去，渺渺复愁予。>
<数声老瓦盆，一曲古村篴，熙熙歌舞中，不知皆帝力。>
<荷锸决新渠，芟茅补旧庐，共知秋必雨，有备即安居。>
<山深入寺僻，得亭始得路，夹道护苍松，行行欲回顾。>
<窗间白凤飞，窗里青藜过，客来问著书，君自高齐坐。>
<孤灯照不寐，风雨满西林，多少关心事，书灰到夜深。>
<汩汩几时休，从春复到秋，只言池未满，池满强交流。>
<翩翩白凫鸥，泛泛水中游，西来久不见，梦想在沧洲。>
<客问此何山，清泉流不已，答云古香炉，飞入星源里。>
<驿附十家村，虽贫尚可存，隔林闻吏语，贷廪落人门。>
<秋光初破蕊，香远逐人来，多是蟾宫种，何妨两处开。>
<无诗对梅羞，诗成梅花开，梅自工于诗，欧九却识梅。>
<匪拟人相重，不嫌人我轻，察言知不足，从此日兢兢。>
<造物作梅花，毫发无遗恨，楚人称芳兰，细看终不近。>
<五节桥边水，寒声日夜悲，当年谁剿寇，贻祸到蛾眉。>
<依约米家船，疏林薄暮烟，新诗吟未了，槎上钓江鳊。>
<青山千万叠，流水三四里，窅窅洞门寒，天寒落松子。>
<三川岂无吏，大抵黄河流，独有王夫子，中江一片秋。>
<日出骑牛去，日暮遂牛归，年丰耕作好，食饱望牛肥。>
<槎枒半折树，倾欹欲堕石，行人如飞仙，渺渺下青壁。>
<袈裟遗片片，珍重出相示，当时几许宽，罩却曹溪地。>
<今留片子信，可以赠佳期，裁为八幅被，时复一相思。>
<南纪行应遍，溪山眼独明，晓峰强半失，祗为忌晨兴。>
<碧桃花树下，大脚墨婆浪，未说铜钱起，先铺芦席床。>
<柿叶红如染，横陈几席间，小题秋样句，客思满江山。>
<鸡鸣客下床，出门天未曙，山黑不见人，但闻马蹄去。>
<香好消魂梦，氤氲至夜分，馀烟飞不尽，凝作半床云。>
<寂寞岁云暮，古树严风号，自知非范叔，何敢望绨袍。>
<冬至四十六，三阳生此辰，帝令天下寿，钻燧教斯民。>
<一日发江口，五日下长洲，可惜送君泪，不随江水流。>
<立石标溪界，疏荷限水香，此翁三十载，看了几人忙。>
<着雨靓浓妆，含风散清馥，舞蝶谩翻翻，花神睡未足。>
<何年南极星，堕地化为石，至今明月夜，清辉倚天碧。>
<江水三千里，家书十五行，行行无别语，只道早还乡。>
<梅花破萼时，瘴雨吹成雪，驿使忽相逢，无言似愁绝。>
<圣人于燕居，德容申天如，学者之自持，其可惰慢与。>
<春在亦饮酒，春去亦饮酒，若问此闲时，便是无何有。>
<险心游万仞，躁欲生五兵，隐几香一炷，灵台湛空明。>
<阴曀楸梧里，鸟鸣落日中，九原人不作，明赞亦何功。>
<西南雨气浓，林上昏月色，寒影不随人，寥寥空露白。>
<上界足官府，大仙多拘束，遂令东方朔，只恋殿前肉。>
<何罪过长沙，年年北望家，重封岭头信，一树海边花。>
<风雨惜春残，新晴为启关，白云归去尽，还我旧青山。>
<窈窕石屋间，中有仙人躅，说与牧羊儿，慎勿伤吾足。>
<动静惟所遇，仁智亦偶然，谁见二物外，犹有天地全。>
<露委花团雪，夜寒香著枝，春风𣨼杨柳，祇是漫摇枝。>
<古人夏造冰，秘诀从谁发，胸次斡乾坤，手中提日月。>
<云净山光澹，烟消树影空，草玄闲坐久，落日见归鸿。>
<椰心在酒中，大似银桃子，浸以玉浆寒，食之甘且旨。>
<莫恨生华发，唯须不负春，风光无老少，祗属有情人。>
<长空净无尘，皎皎悬明月，何处来钟声，身心忽超绝。>
<晴窗出寸碧，倒影媚中川，云气一吞吐，湖江心渺然。>
<水入北湖去，舟从南浦回，遥看鹊山转，却似送人来。>
<隐见通荣辱，行藏备卷舒，避席谈曾子，趋庭诲伯鱼。>
<群英日零谢，并蒂发奇芳，愿以附驿使，为兄寿且昌。>
<曾有长安客，题为望日台，樵苏人不测，到此亦裴回。>
<岁晚树无叶，攲花半在池，水光斜漾月，忆在故山时。>
<辟恶茱萸囊，延年菊花酒，与子结绸缪，丹心此何有。>
<望峡初愁远，当前忽不知，如何船进处，却在棹停时。>
<青春不识回，岂但春去闲，何以永我日，妙香横博山。>
<人事等泡幻，金石亦消沉，𫖯仰百年中，感慨伤人心。>
<乌衣不复见，蟋蟀声近床，黄花深几许，昨夜一篱霜。>
<溪上钓西风，心随溪水东，后车今已载，何待兆非熊。>
<引手如双翼，俄然一欠伸，须臾端顾盼，别是好精神。>
<手种梅无恙，苍苔满树身，可怜开较早，不待远归人。>
<高阁隔尘嚣，残经盈案几，清磬和风枝，彷佛梵音似。>
<端石如池状，润疑云雨通，粗官不识字，好去伴诗翁。>
<古寺依青障，高轩俯碧潭，山僧如有待，先扫侍中庵。>
<瑞峰高入云，又见君归去，坐舆无匆忙，逢梅见容与。>
<元日甘泉会，衣冠拜冕旒，图书一四海，玉帛万诸侯。>
<携来端石砚，濡笔题星石，雨花剥不尽，前朝遗墨迹。>
<明月万山空，溪桥暗路通，不知何洞府，终夕坐松风。>
<故国歌钟地，长桥车马尘，彭城阁边柳，偏似不胜春。>
<潇湘片云飞，洞房绿如染，夫君不远游，枝间无泪点。>
<巴陵标榜在，谩得绿为名，不见清霜晓，黄金铸却成。>
<俗子令眼白，瑞峰令眼青，自移听雨榻，且上倚云亭。>
<纷纷脱柯叶，衮衮断根蓬，不待吹扬力，随风亦自东。>
<林下人归少，君归不待年，能令两蜀士，叹甚二疏贤。>
<秋色映琅玕，青青共岁寒，过庭山月白，留影易栖鸾。>
<架𪩘及依崖，轩窗次第开，等为方外客，于此更清怀。>
<欲赠岁寒意，托之淇上竿，亭亭君子节，长似玉堂看。>
<千峰拥禅刹，一见濯天池，心源通性海，消息几人知。>
<植蔬常匝圃，酿酒仍满瓮，便觉三公轻，更将德本种。>
<慕容家何在，谷深不可寻，少年抱绿绮，相见即知音。>
<风卷长芦晚，云开积水明，沙边双白鸟，逐我钓船行。>
<种花满西园，花发青楼道，花下一禾生，去之为恶草。>
<东家黄犊健，西家骍角弯，两儿赛歌曲，但向王郎滩。>
<泊滩樵且爨，晚兴倚芳洲，秋色行看老，芦花已白头。>
<北斗指西楼，城头鼓角愁，一声黄叶下，残梦不成秋。>
<近贵全为聩，攀龙即是聋，虽然三个耳，其奈不成聪。>
<碧云玉搔头，对景山月皎，霜静在更深，风香我先晓。>
<碧水连秋汉，丹枫映夕阳，扁舟歌楚些，早晚下潇湘。>
<白白野云暮，青青阶草春，小亭闲日月，谁问著书人。>
<凫鸥两闲暇，知我无机心，跃渊宜自在，直莫上钩金。>
<依依柳色变，处处春风起，借问向盐池，何如游浐水。>
<性相华严海，爱河渡要津，法门千万偈，奥妙演无伦。>
<拾得元无姓，山前拾得来，常携一敝帚，不是扫尘埃。>
<流泉渟处阔，跨石石桥横，题柱无踪迹，茫然薛老名。>
<硕果宣城得，花肤易地无，上楼要脚健，不假瘦藤扶。>
<临风分巧笑，倚日共新妆，烟景无留色，青春合断肠。>
<闻说游湖棹，寻常到此回，应留醒心处，准拟醉时来。>
<勘破鹏鸠事，人间百念消，茂先老自误，不记赋鹪鹩。>
<东吴隔千里，归计尚茫然，忽见梅花发，他乡又一年。>
<正月十六夜，竹篱田父家，明月照树影，满山如龙蛇。>
<无生师子窟，僧宝光照夜，我如龟六藏，一庵聊作夏。>
<公乎不为文，为必行于代，诵习孰其人，儿童兼老辈。>
<芳树临清沼，红颜落镜中，催花惟丽日，莫怨雨兼风。>
<客传涅须法，老子付一笑，借令白再玄，能令年再少。>
<凿地肖风轮，洗云吞月扇，败墨起缁尘，山阴劳北面。>
<日落鱼梁城，城空草深矣，只有芙容山，返照空城里。>
<近寻陶彭泽，远者将何之，寂寞音书断，今朝忆故知。>
<三更端正月，皎亮直瑶京，客问心之体，无言对太清。>
<铅向铅中出，铅同色不同，若能分皂白，日日是仙翁。>
<清斋四体泰，白昼一室空，摧颓有古树，骚屑多悲风。>
<酷热无从避，天风几日秋，寸阴不知惜，大火急西流。>
<浦上南风急，渔舟破浪还，不知离岸远，时见树头山。>
<单郎晋陵去，绝似向秦台，后夜箫声发，双骑彩凤来。>
<淋淋出海门，百里雪花喷，坐看东归去，平沙空有痕。>
<花尽蜂腰瘦，风低燕胁凉，云衣迷远岫，烟幕蔽柔桑。>
<养寿慕松乔，洁已配箕颍，穴居七十年，娶妻终不肯。>
<寸缆横滩雾，孤篷没树烟，昼行观逝者，夜泊得如渊。>
<影借金田润，香随璧月流，远疑元帝植，近想志公游。>
<碧潭如碧天，天与碧相连，欲普乌龙泽，须借雷霆鞭。>
<曾为老茯神，本是寒松液，蚊蚋落其中，千年犹可觌。>
<冈原草木秀，溪谷云霞媚，君笔谁所传，独解吐和气。>
<月出雨犹滴，微光似在林，虫寒声渐小，不忍到愁心。>
<倚瑟从嫔御，人生实少欢，南山空斮絮，此道是邯郸。>
<楚楚清芬老，别来犹尔芳，不须多种植，对此已忧忘。>
<江流千丈碧，崖树一枝红，临眺延缘久，扁舟我欲东。>
<沉吟昔人诗，斟酌黄花酒，如在武陵春，轩荣复何有。>
<空庭不见人，乌啄僧台食，林深露未晞，微风漏花沥。>
<富有十年别，贫无一觉眠，好来同夜话，相共酌清泉。>
<罗浮蝙蝠红，双宿芭蕉叶，相与带在身，媚郎兼媚妾。>
<四壁无图画，推窗尽简书，真吾何所寄，深处乐如如。>
<子欲作梅诗，当造幽绝境，笔端有纤尘，正恐梅未肯。>
<岩鞠有黄华，寒香霜下秀，江州酒不来，采之满衣袖。>
<月子河西月，年年渡绛河，非关易圆缺，总为别离多。>
<淇上桑叶青，青楼含白日，比时遥望君，车马城中出。>
<南征复北还，扰扰百年间，自笑红尘里，生涯不暂闲。>
<晋士祖虚无，宁殊卜筮书，公今编几绝，加我问何如。>
<江城五更雨，催得杏花开，小立茅檐下，一双新燕来。>
<处士移孤干，高僧惠数竿，清风共明月，今夕称闲官。>
<垂杨袅东风，桐花醉鸣鸠，地僻无行人，方塘水交流。>
<受脤清边服，乘骢历塞尘，当闻汉雪耻，羞共虏和亲。>
<柳眼开何媚，蒲芽长得伸，寒花方谒日，新燕已参春。>
<云开岩玲珑，一窍入虚空，亦有闾阎事，何当叩上穹。>
<山木各抱实，我饥日方长，何曾劳种植，愧尔自甘香。>
<浮云乱出山，落日鸟飞尽，独立向溪桥，寒流照容鬓。>
<曾有烟波客，能歌西塞山，落帆唯待月，一钓紫菱湾。>
<传呼尤赫赫，变灭忽休休，鸿笔铭勋绩，蝉冠敛髑髅。>
<疏凿人何在，流功几世馀，农氓诵名氏，不数郑公渠。>
<僧斋地虽密，忘子迹要赊，一来非问讯，自是看山花。>
<命缕五丝长，菖醪九节香，尧年方有永，文母共无疆。>
<麦陇丛丛绿，梅香树树香，山禽惊客梦，村酒割人肠。>
<莲童双眼低，面白与侬似，折花赠莲童，是侬阿姑子。>
<石乳含秋叆，松姿敛夕曛，岩前怕吹笛，惊起鹜鸥群。>
<我爱中宪翁，墨花洒数柳，千载陶渊明，高风谁复右。>
<明月映弧桑，凤麟钟气香，擎杯喜夜永，熳烂启祯祥。>
<年少坐谈玄，钟山直北边，春风吹梦过，泪浥旧貂蝉。>
<朝来因试笔，闲答故交书，莫怪音尘绝，吾心与世疏。>
<相传有五马，曾此立踟躇，人爱使君好，换鹅非俗书。>
<浓绿滴湿衣，烟岚翠交锁，名缰莫能絷，方此不失我。>
<乔柯挺苍玉，繁英簇红裀，喧寂各有时，莫嫌不逢春。>
<楼影秋江白，苔碑卧夕阳，水昏沙暮起，一一雁南翔。>
<岳王坟畔松，枝枝尽南向，无那临皋亭，国书偏北上。>
<云母春冰薄，氍毹晓气暾，尚垂宵旰意，加惠及元元。>
<红楼艳歌舞，乐极还生哀，攲枕看儿戏，好怀终日开。>
<月色与天香，相将浥露凉，弦中有流水，幽韵入清商。>
<秋水际平芜，人家隔江浦，何事晚归来，扁舟载烟雨。>
<藏室岌相望，尘编何莽卤，欲问伯阳翁，风烟迷处所。>
<不早知此体，元来托大人，低头拜县吏，谁拟霍将军。>
<丘笔郑克段，轲言象爱兄，回天力不足，削地罚犹轻。>
<泉隐甘无竭，人闲道转高，涓涓清自足，休苦作波涛。>
<拍岸浮春渌，菰蒲四远生，网罗人不到，鱼鸟亦忘情。>
<元来不相识，判自断知闻，天公强多事，今遣若为分。>
<池畔珊瑚井，井水通潮汐，潮见珊瑚波，汐见珊瑚石。>
<道是愁无极，还教仗醉魔，谁知醒时意，说向醉中多。>
<乃翁定奇士，先友尽斯人，福畤智已故，仪曹意转新。>
<闻君射策日，落笔字数千，行看玉堂试，阔步踵英躔。>
<王门激楚曲，相府西凉调，愁中换宫商，郎毋看妾笑。>
<凤食实已美，龙吟声更奇，惜无蔡邕识，那得马融吹。>
<方池六尺修，为深劣加丈，游鱼不畏人，泼剌清波上。>
<枯树望空白，回头香在窗，一时闻见静，使我梦魂降。>
<孝德襄陵久，天然与众殊，生男不能养，应合愧杨姑。>
<雪霁金头莹，花明锦羽斑，雕笼锁鹦鹉，不及傍雌闲。>
<君庵偏爱雨，我却喜晴来，晴雨休相泥，朱颜一笑开。>
<落木旧山寺，霜清叶扫风，已无鸡犬声，虚殿鸣秋蛩。>
<平池风菡萏，照岸雪玲珑，无限骚人意，栏干霁色中。>
<江上芙蓉开，江上芙蓉谢，开谢总秋风，江流无日夜。>
<羽觞泛中流，坐傍修竹里，右军期不来，白鸥自飞起。>
<烟锁池塘柳，钟沈台榭灯，灯心红缕密，柳眼绿波澄。>
<我读精舍篇，梦作山中客，从公夜不眠，寒灯歌白石。>
<春水满四泽，浪暖鱼龙化，呼吸成风云，霖雨遍天下。>
<遥想观涛处，犹意采莲歌，无因关塞叶，共下洞庭波。>
<孤臣一掬泪，归拜汉庭前，白发三千骑，丹心十九年。>
<江草半黄落，江雨催授衣，衣中有断线，客子秋念归。>
<携籯北岭西，采撷供茗饮，一啜夜窗寒，跏趺谢衾枕。>
<尽日望西山，扶筇复倚栏，远观犹未足，更作画图看。>
<拔却宜男草，休栽夜合花，妆成嫌艳冶，宋玉在西家。>
<叶露晓瀼瀼，高丛绕砌傍，孤吟看不厌，只为解倾阳。>
<同此江湖心，有盟非知己，我亦畏机人，莫入惊波里。>
<我爱湖山好，茆斋绕涧泉，道人闲受用，不使半文钱。>
<有客叩岩扃，无人管送迎，片云闲出岫，水月自空明。>
<人无公议论，天有真是非，佛肯护迁客，雷能碎党碑。>
<谁刻优胡象，来为饮席珍，不因君屦指，几作独醒人。>
<倚天松骨冷，背日海云高，淮上人垂櫜，阁中客赠袍。>
<既食丈人粟，又饱丈人刍，今日相偿了，永离三恶途。>
<解使冰肠煖，能令玉色腴，谁能补丹诀，素女绛罗襦。>
<仙人有骐骥，长放白云中，坡前啄瑶草，犹胜老樊笼。>
<泪湿香罗帕，临风不肯乾，欲凭西去雁，寄与薄情看。>
<汉武事远征，征夫与家别，几人衣锦还，多为原上血。>
<潭色何所似，黛玉空人心，可道清见底，龙蟠不在深。>
<小苑莺歌歇，长门蝶舞多，眼看春又去，翠辇不经过。>
<日出花药丽，风生芝朮香，枕中兼肘后，别有不传方。>
<涧壑浮白云，俯瞰低于马，云开见青松，又在涧壑下。>
<偶尔事修谒，篮舆经近村，田夫不避客，袖手立衡门。>
<和气生金殿，微风转画旗，年年好春色，先是帝家知。>
<飘然姑射仙，亭亭出林薮，宛似薛家娘，霜天濯素手。>
<投宿西山雨，抗论由群居，冥冥白雾深，谁卧隆中庐。>
<孤峰露苍骨，疏木耸坚干，高堂挂虚壁，爽气来不断。>
<蒿莱谁不厌，𣃁尽又还生，田不茂黍稷，未许不青青。>
<燕坐修白业，焚香观黄庭，清霄降真侣，弭节或见聆。>
<三雄分汉鼎，郊野战群龙，将军偶败北，投子空山中。>
<薰蒸香积厨，精凿午斋饭，饭后且放参，林下香一瓣。>
<识先游刃易，命晚折腰劳，华省当年梦，行看置此曹。>
<春雪堕如筛，浑家醉不知，泥留虎斗迹，愁杀路傍儿。>
<处静未有计，徒劳真可伤，山僧应笑我，只为斗升忙。>
<纵无香积饭，不爱重思稻，天浆但入唇，人生何用饱。>
<草木一般雨，芭蕉声独多，主人栽未足，其奈客愁何。>
<大雅终不群，古心应自许，对之鄙吝消，疑是黄叔度。>
<满眼珠玉光，高才极雄骋，对之不敢言，稚子来弄影。>
<昨日喜春来，今朝惜春去，孤舟泛涟漪，春风仍处处。>
<斋居何肃肃，门掩秋风里，谁拂床上尘，为拜颜夫子。>
<几被红尘误，潜欣玉宇开，主人贤若此，款待故人来。>
<不求田二顷，只种桂为庄，秋满黄金粟，饱餐风露香。>
<秽草诛还密，浮萍去又生，辄污如鉴净，有客若为情。>
<青山八百里，蟠结千蛟龙，头角忽耸起，秀出云间峰。>
<流水阊门外，秋风吹柳条，从来送客处，今日自魂销。>
<杨柳堤边立，荼蘼架下行，不知一遗老，更看几清明。>
<玉琴长寂寂，神与至人期，心外无山水，高深只自知。>
<御爱花无主，长生树几时，青青辇路草，尽属牧羊儿。>
<南面称孤贵，西京谒帝卑，谁能如李密，更望一台司。>
<飞飞洲上禽，亦能戾于天，圣域尚能臻，吾车安敢旋。>
<寒事欲无几，春归方有期，嘉辰正须醉，爱日为君迟。>
<高枕松间石，如侬未易知，世情祇益睡，不是学希夷。>
<缀叶归烟晚，乘花落照春，边城琴酒处，俱是越乡人。>
<羽扇白纶巾，寥寥坐清宴，千秋广武军，谁知阮公叹。>
<公虚采苹宫，行乐在小寝，香光当发闻，色败不可稔。>
<东家女十三，西家女十五，夜半搴娘啼，嫁与并州估。>
<樽酒浮多蚁，舟篷覆似蜗，折杨争贯鲤，编竹自捞虾。>
<湖里种荷花，湖边种杨柳，何处渡桥人，问是人间否。>
<天地何简易，六经何支离，安得杨子云，尊酒共楼居。>
<烟鸟栖初定，虚庭人独闲，长空一片月，半浸碧溪湾。>
<静处岁时晏，荒斋人迹稀，独有云园月，夜夜伴清辉。>
<圆池类璧水，轻翰染烟华，将军欲定远，见弃不应赊。>
<桃花红未了，又见海棠开，早知花有信，不遣唤郎回。>
<松下有闲轩，鸣琴间图史，今人非古时，古人今已矣。>
<何年卜此居，恍入子真谷，一径悬飞萝，孤亭吐乔木。>
<雨片临汀住，斜阳赴暝收，跳鱼划水面，坏我一天秋。>
<了不见矜色，晬然真德容，先生新沐发，弟子叹犹龙。>
<烟波两㶉𫛶，肯为放翁来，菰米犹能给，苍颜得屡开。>
<晚凉邻叟过，沽酒梅花村，月照花影乱，云深不见门。>
<凉风吹我衣，壮观倚楼橹，沙水鸥群浴，风樯燕双舞。>
<光风如昨日，绿树啭黄鹂，醉来花里卧，花鸟会吾私。>
<岂有青云士，而居绛帐间，诸生独何事，不上会稽山。>
<我同明月来，一路照秋草，月到朔庭荒，人到朔庭老。>
<撇烈非为鱼，流行本处山，白鸥正得意，相逐过前湾。>
<泉挥玉麈尾，岫拥翠云裘，尽日看不足，倚阑生古愁。>
<道体谁云远，敛之方寸间，幽人更何事，稳卧江东山。>
<芳根出涧底，秀木依墙东，莫顾一时好，当观三世空。>
<人间多枣栗，不到九重天，长被黄衫吏，花摊月赐钱。>
<落日精灵语，空山旅客惊，沙寒留鹭影，风急走江声。>
<一榻世缘轻，毋将事物萦，昔人言岂误，慧自静中生。>
<枯樵生活火，清瀑荐灵芽，且赏此味永，从渠客未嘉。>
<天地眷琼葩，琼枝护练花，爱渠清白好，不肯嫁繁华。>
<时当夏日临，酷暑避无地，唯对碧岩山，清凉又安逸。>
<苹末清风起，凉生近水楼，盈盈楼上女，齐唱楚江秋。>
<洒江思已悲，入夜声转急，还忆在荆南，卧听湘妃泣。>
<疾始于荣卫，哀哉不豫谋，贪生讳闻死，天下几桓侯。>
<往返数百里，上下几重山，仆仆利名客，不知行路难。>
<欢乐自欢乐，苦辛长苦辛，城中十万户，谁是种田人。>
<大雅久荒芜，伊谁事编刬，承家有正传，光辉生蠹简。>
<神农尝毒药，轩后设难经，认取卦中意，仁心救未形。>
<霜雪倚岩树，雾云秋水槎，且须高著眼，上有昙钵花。>
<我懒不出户，白云常在山，云应嗤我懒，我爱白云闲。>
<万叶喧高林，却疑过山雨，夜起自移花，方知风在树。>
<知以孝行著，还应不问唐，可怜止辇问，何自得为郎。>
<酒尽兴不尽，心奇诗亦奇，更沽一斗酒，须到百篇诗。>
<岸添山雨阔，帆送晓风轻，利涉从兹始，遥遥思帝京。>
<朝闻城西钟，暮望城西寺，寺傍二古松，长藤垂到地。>
<燕语青春深，花飞白日静，村舂细雨来，别业开三径。>
<戚戚去故里，我生苦飘零，回身视绿野，但见西岭青。>
<扶母犹可免，弃君安所之，可能共母载，忍不授君绥。>
<策士知仁义，千秋一鲁生，纷纷当日事，春水下聊城。>
<独树临孤岸，横枝放浅花，不须烦驿使，正耐雪斜斜。>
<门外一溪水，山头几朵云，槐阴三盏酒，开口唱南薰。>
<倦翼已知还，投林谋夜宿，弋宿无容心，机深未为福。>
<梅曾无一语，人□不能休，觉得逋仙句，梅犹未点头。>
<警露精神异，冲天羽翼新，千年一归日，谁识令威身。>
<毛病深知害，妨人在不占，大都如此类，无祸也宜嫌。>
<月照苍龙角，风吹翡翠衣，何年沧海上，乘得断槎归。>
<神女钟灵处，真堪疗渴羌，满罂秋玉色，一酌洒清凉。>
<灵根再三洗，香散溪水浑，鱼龙倘婴病，此际正宜吞。>
<独坐小窗下，幽蛩不绝鸣，青天孤月静，满耳是秋声。>
<香风吹入帘，台畔花如雪，遥忆故乡琴，无声对秋月。>
<郭外皆鲸浸，区中等蚁窠，若无西雁翅，客子奈愁何。>
<怀印喜将归，窥巢恋且依，自知栖不定，还欲向南飞。>
<退能合天道，隐亦是人豪，借问祠前水，如今几个高。>
<花栽趁上春，重趼疲双足，何日对仙姿，分题同刻烛。>
<穴处堪忘世，松餐足永年，有时云雨止，独立看青天。>
<绿阴坐昼寒，林深不知路，子熟定何时，山中雨如雾。>
<塞北寒气逼，对火拥氍毹，犹忆侬家里，蓬头两夹襦。>
<明诚道不离，知格无邪伪，中正著吾心，毋为私欲蔽。>
<众壑窅无人，水碓舂空山，米熟碓不知，青溪响潺潺。>
<月上徂徕前，疏松影在地，偶寄聊一适，婆娑漆园吏。>
<石马开陵道，阴虬结庙阿，飞云似不去，疑误大风歌。>
<外貌千层绿，中心一晕红，封侯吾不愿，颇羡木奴丰。>
<翠幰何亭亭，朱霞亦濯濯，周遭十二阑，飞香透帘幕。>
<白鹭白如银，窥鱼意思驯，此中无弹弋，莫厌往来频。>
<酒醒桂花发，狂歌对花前，邻家大骂我，夜半惊人眠。>
<东郊迎春去，车马杂飞尘，不见春色至，看杀寻春人。>
<雨久藏书蠹，风高老屋斜，邻居尽金碧，一一梵王家。>
<恰见趋燕市，俄闻集兔园，雕笼驯养者，谁到翟公门。>
<寒钟来极浦，古寺隔重岩，斜日支颐坐，天涯落月帆。>
<晨霞冠山椒，夕虹饮涧曲，熊蹯未入唇，羊胛早已熟。>
<弟类那容绝，吾雏听自生，刘平端为母，伯道特沽名。>
<飞甍侵碧汉，人语半空间，云际横眉黛，不知何处山。>
<月明波上白，风送夜声寒，数点蒹葭露，浑疑泪眼看。>
<雅趣天机动，豪吟一世惊，百篇谁复断，千载杜陵情。>
<借问缘何事，年年带笑容，春风无可笑，止有笑衰翁。>
<密雪洒空江，云冥天浩浩，宁知风浪高，但道渔蓑好。>
<满月澄寒镜，清霜涤素琴，独携车后雨，去润豫章林。>
<春归人送春，春去亦催人，眼见辛夷发，飘为陌上尘。>
<荡子游远方，佳人倚绣户，荼菜与椒聊，汝辛我亦苦。>
<珠箔晓光寒，杨花漫春雪，床头紫绮囊，中有同心结。>
<湖中少尘氛，事外得野趣，日日过桥来，迟留不能去。>
<翛然数竿玉，带以一溪水，惟我有是夫，孰能与于此。>
<清晓阅草木，各具天一水，安用学餐玉，将以蕲不死。>
<竹林路阴阴，寻幽不觉深，不比羊肠坂，空伤行客心。>
<萧洒桐庐郡，乌龙山霭中，使君无一事，心共白云空。>
<一夜好风吹，新花一万枝，风前调玉管，花下簇金羁。>
<百念今何女，何年遂大刀，瑶池春不老，谁复敢偷桃。>
<宛转若游丝，浅深栽绿崦，年年立春后，即被啼莺占。>
<寂寂空林里，花开若有人，夜深枝上鸟，惊出月光频。>
<殿楼边翠麓，窗户俯清湘，游客匆匆去，高僧白日长。>
<落日鹧鸪鸣，遥村送独行，峰回看不见，望望有馀情。>
<讼少闻罗雀，囚虚识降神，借令浓野兴，不负有民人。>
<九月钱塘浪，无风也拍天，侬今渡江去，为复住江边。>
<霜降红梨熟，柔柯已不胜，未尝蠲夏渴，长见助春冰。>
<寂寞支机石，当阶鸣促织，轻罗稳称身，欲寄无消息。>
<昨夜西山雨，今朝前溪长，鱼亦作春游，相随戏兰桨。>
<开拓乾坤远，欢娱岁序深，堂前犹阅武，自是太平心。>
<问春从此去，几日到秦原，凭寄还乡梦，殷勤入故园。>
<非厌人间事，不携西子游，聊将去越意，指此作扁舟。>
<寒江一棹远，接岸板桥斜，独往乘幽兴，何妨去路赊。>
<莫讶青山小，山因洞得名，仙人骑鹤去，留迹在空明。>
<仆也惭瑰伟，丹青赖尔传，皇风清蓟北，有待画凌烟。>
<清沂河上路，芳草东西渡，时有读书声，云山自朝暮。>
<慎勿第门坏，那容堂庑增，父犹足乎此，我顾莫之承。>
<一别遽如许，归期可奈何，无心恋明月，有泪寄流波。>
<最怜同出塞，不得上千山，屡咏山僧句，常思山鹿间。>
<愿君似山丹，红颜得长保，一开三月馀，黄落犹能好。>
<松□烹白石，绝粒漱云根，齿敝舌长在，深思老氏言。>
<遥访青莲宇，相将白塔原，春风亦自动，争柰碧莎繁。>
<田园正收穫，行李忽在门，此乐不可说，令人劳梦魂。>
<大布僧伽衲，流传六百年，携来香满袖，犹是御炉烟。>
<自昔谨交际，人情易因循，敬始以念终，君子贵守身。>
<绿觞卷高叶，醉吸清香度，酒泻正何如，风倾晓盘露。>
<东南海一隅，天阙勤望眼，登拜想氤氲，殿上香炉篆。>
<驿使何时发，凭君寄一枝，陇头人不识，空向笛中吹。>
<夕阳明岛寺，海气入边城，潮落青鱼出，泥深白鸟行。>
<全归有名训，珍重恐伤肤，小子启手足，吾今知免夫。>
<我心君应知，君心我亦得，大都无累人，洗出青天骨。>
<拥肿寒山木，嵌空成酒樽，愧无江海量，偃蹇在君门。>
<山人生计拙，种桐满山樾，春来风云多，桐花开不结。>
<手与心相应，妙处在咫尺，笔尖多少锋，挥埽天地窄。>
<悬薄者谁室，宛在水边居，停舟试借问，高人或姓徐。>
<浩荡想幽冀，行行郡国遥，天寒落万里，回首向风飙。>
<暮嶂远含青，春江带空碧，细看风前枝，抛书枕萝石。>
<梦寐青莲诗，千篇谢雕饰，却笑江文通，花生景纯笔。>
<未忍委苍苔，含情向玉杯，东风如有意，吹上故枝来。>
<眼心非一处，心眼旧分离，直令渠眼见，谁遣报心知。>
<迟月上深夜，新蟾不终夕，何如月圆时，通宵照无极。>
<美人梳洗时，满头间珠翠，岂知两片云，戴却数乡税。>
<水落仍穿石，峰回屡隔溪，青山千万叠，容易使人迷。>
<月淡万籁寂，更寒百蛩语，道人据槁梧，挥扇自驱暑。>
<百蘤照春台，标名只取梅，道人宁拣择，聊记雪中开。>
<夜久篆烟凝，欲眠方掩扃，梧桐窗外月，悭到枕边屏。>
<灵骨閟重泉，墓石久已坏，至今业医人，犹思伏道艾。>
<白石谁家濑，轻鸥二月湍，踏歌逢卫女，风曩似长干。>
<曾闻尼连河，世尊旧浴处，一洒青杨枝，人间尽甘露。>
<旅食京华久，年来音信疏，忽听双鹊语，暗卜岭南书。>
<蝶舞蜂歌倦，蜻蜓看未休，谁知织妇意，方夏已思秋。>
<谢客不谢诗，谢诗应太俗，笑舞老莱衣，高歌对慈竹。>
<花开蝶满枝，花谢蝶还稀，惟有旧巢燕，主人贫亦归。>
<徵在生夫子，摩耶育释迦，人人衣逢掖，个个著袈裟。>
<篆壁蜗涎细，织檐蛛网圆，小轩幽梦破，竹露湿茶烟。>
<塔倚长干寺，经传白下僧，六朝城市尽，江涌佛前灯。>
<地僻人居少，林深路转迷，桃花流水细，不异武陵溪。>
<潮汐有赢缩，江横无古今，鱼龙任掀舞，孤月在天心。>
<落月溪水寒，漾舟时未己，西泠何处村，望望茶烟起。>
<秋意凤城多，凉飙奈夜何，题诗满霜叶，不见洞庭波。>
<神飙随律至，玉宇倍清凉，复古观书处，偏宜昼漏长。>
<紫壑秋声满，沧洲野水深，孤篷何处客，相对共沈沈。>
<形神雪山松，衣巾赤壁风，望之凛凛然，扫退炎尘红。>
<自饥犹可忍，民饥谁恻隐，吾评首阳薇，不若石竺笋。>
<功盖三分国，名成八阵图，江流石不转，遣恨失吞吴。>
<涧道泻飞流，鸾声最上头，谁持九节去，潇洒石林秋。>
<江树晚模糊，前村认有无，不须摩诘画，已似辋川图。>
<白鹿养来驯，春闲卧芳圃，满地落花红，东风夜来雨。>
<何处谒龙湫，烟霏带岩渚，唤龙时起来，苍生待霖雨。>
<我笑无为子，游山学古人，康庐不能住，骑马入红尘。>
<横两腕中杵，现堆云里身，权中示权处，依旧是天人。>
<数仞黄堂上，题名仅百贤，孤高宋开府，千载可拳拳。>
<悬崖空翠表，下瞰群山低，灵仙望不至，谁与登云梯。>
<受用十三诗，不离方寸地，门外自风波，行之以无事。>
<赋感邻人篴，诗留夫子墙，延年如有作，应不用山王。>
<平林烟半昏，凉气荐山雨，试问春若何，流莺花外语。>
<宛宛欲沈波，憔悴抑其首，可怜望夫心，却作秋胡妇。>
<今晨风落帽，秋鬓觉苍苍，小酌聊成醉，都忘在异乡。>
<异质人所贵，能令鼠窟虚，如何北窗下，闲卧饱溪鱼。>
<公子歌钟里，何从识渺茫，惟应斗帐梦，曾到水云乡。>
<人生得丈夫，万一幸为儒，寸心含宇宙，不乐复何如。>
<大海有鲸鱼，五岳其鼻额，任公钓不来，烦尔一丝雪。>
<堂上列歌钟，多惭不如古，却羡木兰花，曾见霓裳舞。>
<百年驹过隙，世事撚指间，谁能脱秃帽，从我归故山。>
<朝菌无晦朔，此草自千年，万物枯荣理，凭栏一慨然。>
<晓雾濛鸿合，山藏岸绝痕，浩波吞日去，金晃玉乾坤。>
<逃暑非河朔，每愁触热行，已应秋气近，稍稍入蝉声。>
<飞花扫香雪，古台生白云，娑罗双树下，人去寂无闻。>
<乞食未足耻，折腰真可怜，若止爱一醉，还应恋秫田。>
<莲花水底红，荷叶岸边风，五月蝉鸣后，君应爱此中。>
<念汝焦头近，怜余束湿同，不才岂梁栋，亦使秋山空。>
<万木迎寒序，春华已变衰，祇馀篱畔菊，霜后转多姿。>
<绕屋多丛树，蛩声入晓窗，此时心似水，残月照明缸。>
<迢迢越裳国，万里献珍禽，不睹周王化，谁知姬旦心。>
<灵岩类削成，不结茅为屋，欲觅炼丹人，逍遥此辟谷。>
<幽人卧春晓，四山云气迷，闭门□□□，叫杀护林鸡。>
<猛虎啸寒谷，乌鸦噪晚晖，圆通门大启，何事不同归。>
<朵朵西施靥，年年墙外窥，莫嫌妆不澹，带酒未醒时。>
<有虫托断葑，断葑日夕流，不知止息处，随夫非自由。>
<脉脉清明雨，萋萋社日烟，王孙归不到，目断楚江边。>
<南檐架短廊，沙路白茫茫，尽日不归处，一庭栀子香。>
<晓起畦丁送，长斋思益清，平生耽此味，厌说五侯鲭。>
<此兰我何爱，对之终日坐，万物我一兰，天地乃一我。>
<我梦在兰舟，晓从润州过，见竹过问主，白云正高卧。>
<溪上迷秦洞，天边窃汉儿，无言谁得似，惭谢论功时。>
<耕田耕且止，垂轩坐憩息，非敢为惰农，应当惜牛力。>
<何时重借寇，此地一桐乡，四海诸侯望，千年一炷香。>
<把作一片画，晴阴浑不同，不知谁是画，伫立意无穷。>
<晨起到花处，不知花已醒，但怜寒岁见，莫惜露零零。>
<前身阿难陀，种此青莲舌，何事五千函，虚谷尽贝叶。>
<徘徊杏梁月，飘飖兰殿风，更将芳洁意，吹入望春宫。>
<可笑沙头鸟，不鸣亦不飞，何似惊人去，层霄共览辉。>
<沙寂扃歌榭，云寒掠伎衣，寇兵日来往，商舶尽惊飞。>
<屋宅才蜗大，身躯与蚓般，楚王吞不得，敕赐鹭鸶餐。>
<塞北亢喉地，并门子所如，六花无处用，却縠自诗书。>
<快霁初无象，豁然千里间，十年归客眼，一点沃洲山。>
<慷慨当官易，蹉跎林下难，斋心期白首，敢负主恩宽。>
<翳日多乔木，维舟取束薪，静听江叟语，俱是厌兵人。>
<一带孱颜岭，苍黄晻霭间，浮云忽中断，界出米家山。>
<祗命款园陵，俶装事行役，黄叶宿几程，青山馆三日。>
<禽不通人情，唯知春已暮，亦或叫提壶，亦或叫归去。>
<井上梧桐树，密叶何沈沈，伤心昨夜月，照见双栖禽。>
<天地有万籁，中存韶濩音，斯文未尝废，但见古犹今。>
<六堡风尘息，千山草木深，贾船随处宿，日夜不惊心。>
<他道愁胜死，儿言死胜愁，日夜悬心忆，知隔几年秋。>
<尽是矜风日，谁能耐雪霜，难中见工巧，黑常胜青皇。>
<窗外走星辰，光寒相注射，似有老人来，燃藜照此夜。>
<木铎扬宽诏，云翘舞化风，垂衣金殿里，圣德与天通。>
<闲耕山中云，坐钓溪上月，仰看白玉钓，下垂紫贝阙。>
<老去诗情在，逢春祇欲狂，飞来枝上雀，似亦爱幽香。>
<众果莫相诮，天生名品高，何因古乐府，惟有郑樱桃。>
<大腿圆长健，小脚粗铁线，班白黄色真，此名金不换。>
<一虎虽凶暴，其尊孔释同，矫情馈夫子，合爪礼澄公。>
<岂曰道路长，君怀自阻止，妾心亦车轮，日日万馀里。>
<晓陌携笼去，桑林路隔淮，何如斗百草，赌取凤皇钗。>
<龙宫陈酒器，金盏白银台，欲结埙篪伴，无逾绿萼梅。>
<结茅覆短椽，仁风追太古，回视轮奂美，唾笑如粪土。>
<老瞒实雄猜，乃忌仙者徒，鲈鱼既可鲙，蜀姜不可无。>
<读书岂在多，适用一编足，君听刍荛言，可备太史录。>
<上书无复志，把酒自多情，筹国诸公在，吾何耻圣明。>
<春寒风压酒，水满月平桥，何处渔樵客，歌声到暮潮。>
<老僧静焚香，香烬添微爝，相对默无言，心清自闻妙。>
<昔岁城中过，曾遇江南叟，身老意萧闲，宁知今在否。>
<未有此庄时，对酒无处饮，今来庄上游，却恨酒杯紧。>
<从来清净土，鼎足圣贤聚，骑虎归故乡，世人犹未悟。>
<莫作侯家妇，鸤鸠理清瑟，几许白头人，同心绾同室。>
<见欢乘夜来，繁霜裛衣透，欢不信侬思，侬颜为谁瘦。>
<乱石冲径来，徒杠接石砌，拔断谢游人，水浅人犹揭。>
<丹青严像貌，藻荇荐杯盘，月掩庙门静，龙蛇惊夜寒。>
<端居春向残，夏气已清穆，睡起悄无人，风惊满窗绿。>
<真隐由中土，行窝赏太平，生无皱眉事，单为杜鹃声。>
<一息万里驰，白日天无光，归来固吾圉，宇泰生吉祥。>
<人生几蜡屐，千古一草堂，得失了自判，较然不须量。>
<今吾抱何恨，恨无匡复姿，含笑看吴钩，回首蛟龙池。>
<山西茂林麓，中有盘旋谷，飘飘双凤凰，飞立山上玉。>
<赠欢多芬芳，华实一时好，宜母子在怀，宜男花在抱。>
<不待春风遍，烟林独早开，浅红欺醉粉，肯信有江梅。>
<溪桥接桑畦，钩笼晓群过，今朝去何早，向晚蚕恐饿。>
<一家感儿孝，不欲使亲惊，尽作屏气语，咸为纳屦行。>
<桃李都无日，梧桐半死身，那堪衰病意，更作独游人。>
<贤后金罍酌，班姬亦羽觞，玉颜酡更好，试把索郎尝。>
<天风起长林，万影弄秋色，幽人期不来，空庭倚萝薜。>
<楚楚碧霞裳，轻轻青玉履，三千一太真，道妆侍天子。>
<一万二千峰，高低自不同，君看日轮上，何处最先红。>
<共恨春不长，逡巡就摇落，一见洞中天，真知世间恶。>
<徐徐东海出，渐渐上天衢，此夜一轮满，清光何处无。>
<微雨久逾润，禅房低复深，下帷香一缕，收尽向来心。>
<西山先得日，南枝先得春，朱曦与青帝，岂属种花人。>
<相与勿言利，要令通有无，家家香一瓣，心慕舜之徒。>
<对酒不觉暝，落花盈我衣，醉起步溪月，鸟还人亦稀。>
<腰石来助舂，石顽舂不息，欲知米熟否，还问点头石。>
<老子侵星起，蜂儿先我忙，渊才无鼻孔，信口道无香。>
<寄语君严父，乌江锦似花，故园如此好，安得不归家。>
<名果出吾家，移栽自海涯，要看花胜雪，先放雨催花。>
<月下骑寒犊，三生事细论，已遭人点检，休弄鬼精魂。>
<紫车贮药壶，日夕发光怪，不道洞府深，翻嫌八荒隘。>
<汲水足饮马，索钱还济贫，可怜一掬地，于物复于人。>
<春到鹤林寺，川鹃花最红，使君幽兴剧，独步问东风。>
<手写八诗寄，耳聋三日惊，何须论句法，年自让吾兄。>
<归仗日月余，细割湖山胜，未论帝释园，人间许谁并。>
<今日朱颜客，明朝白发人，莫教行乐晚，须惜少年春。>
<觉来气宇澄，开牖东林下，缺月五更头，寒光皎清夜。>
<都迷去时景，策杖烟漫漫，微雨洗春色，诸峰生晚寒。>
<池台久雨后，芳径生新草，闲上画楼看，窗里青山小。>
<恨鹃啼桑颠，丑妇泪如洗，手中捻银丝，阶头博红米。>
<老子携筇杖，小童挑酒壶，遍寻泉石胜，引路倩樵夫。>
<雪色将风至，寒威上敝裘，解鞍非问酒，何以散离忧。>
<一合相思泪，临江洒素秋，碧波如会意，却与向西流。>
<清猿啼不住，白水下来新，八月莫为客，夜长愁杀人。>
<嗒然蒙一衲，趺坐不知年，处处神通现，何须海岸边。>
<深谷翳修篁，苍飙洒碧霜，忆曾参玉版，风味似筼筜。>
<驿亭临白水，石榻满苍苔，远客浑无梦，江声枕上来。>
<泮浦月色高，渔船相趁发，沧浪歌者谁，向此云中没。>
<我爱西岩好，桑榆一径长，岁寒奇节操，摇落任风霜。>
<露华散平林，月明在寥廓，时有天风来，泠然桂花落。>
<莓苔生石路，翠竹自交加，不惜青鞋湿，临流踏白沙。>
<华发累朝人，苍髯几时树，政恐郢斤寻，明堂要材具。>
<月色漾明玉，花光扬素波，醉吟吾岂敢，能赋属阴何。>
<子有鸾鹤想，甘同麋鹿游，悬榻应待我，分我半玄洲。>
<山谷谁能绣，华堂得此名，春风无辙迹，红紫自敷荣。>
<无人知坦腹，水影半帘苔，惊谓青虫堕，垂丝忽上来。>
<恩沾长寿酒，归遗同心人，满酌共君醉，一杯千万春。>
<春水满南国，惨淡故园烟，三年门巷空，永为邻里怜。>
<密云不成霖，西郊气烘烘，女其蛟与龙，胡为处池中。>
<独坐人自闲，下帘日方永，落花如有情，片片还随影。>
<明主幸两学，上清储百祥，恭观希世事，归信借馀光。>
<自从出腹来，未尝识奇伟，顾瞻忽眩晃，冷汗如泼水。>
<汝从秣陵来，还向秣陵去，惆怅不忍离，邻鸡酒中曙。>
<一区扬子宅，半架旧牙签，性癖耽寻古，那堪世俗嫌。>
<米老拜为丈，我复结为友，坚贞太古心，天地同不朽。>
<甓社湖头暝，维梢酒一杯，不知初月上，疑是蚌珠来。>
<秋光明水阁，霜气入枫林，石出沙为岸，西峰又夕阴。>
<野鲜苍兕猛，山鲊鹧鸪香，市笋挦苞出，仓禾带把藏。>
<春老鱼苗动，江肥雪水来，大孤山下路，何日泛舟回。>
<圣主有美化，丁宁戒守臣，毋令挂墙壁，宣以及吾民。>
<肯堂钦古训，修祠报前功，酌洞歌行潦，采蘩遵召风。>
<浪游不得意，岂似罗浮好，君乎能相从，荷锄种朱草。>
<坐石看流水，晚来忘却归，鸳鸯见人影，惊起一双飞。>
<林下居虽陋，花前饮却频，世间无事乐，都恐属闲人。>
<蔬畦新雨过，小摘称君贫，若入君王梦，琼林第一人。>
<僧来索我诗，诗在青林杪，夜深独鹤归，一声江月小。>
<鹅眼穿榆荚，儿拳怒蕨芽，不知王谢燕，此日在谁家。>
<一醉更无事，四时长有花，谁知春去尽，却独在君家。>
<妙相夺天真，针针巧入神，几多瞻佛者，还想用心人。>
<未入衡州郭，先见衡州城，城墙垂薜荔，大抵似巴陵。>
<折尽东西柳，销魂自汉时，人言枝上鸟，总是一相思。>
<萧萧短棹风，泛入空明里，诗思满江潭，怀人忽千里。>
<忆昔屏山翁，示我一言教，自信久未能，岩栖冀微效。>
<云容溪上澹，木叶山中稀，野客青丝屦，高人白板扉。>
<茅屋三两间，草草避风雨，客来不入门，坐爱千年树。>
<风波长不定，浪迹在天涯，莫怨身轻薄，前生是柳花。>
<寇叔情何厚，邮筒数得书，前春应上冢，能访酒家无。>
<绿浓榴火炎，野老绤𫄨鲜，幽鸟鸣林曲，新诗到目前。>
<日暮青山远，春归绿树酣，壶觞不成醉，坐听野人谈。>
<君心似明月，妾貌比菱华，与月相回转，青青映海霞。>
<绾臧不自保，强致老先生，鲁邸今朝罢，蒲轮昨日迎。>
<乘化飘然去，言登紫府班，石麟天上物，元不住人间。>
<荷老难擎露，水清偏见鱼，好磨青玉觜，一饱更何如。>
<愁问南朝日，风尘暗战场，蹶张三万士，只恨竟陵王。>
<秋晚行堤上，书声在茅屋，月出不逢人，风来弄修竹。>
<闻道鲤湖胜，仙都自彼开，似怜幽绝处，亦向此中来。>
<今夜闺中月，应怜破镜辉，南飞乌与鹊，为我报将归。>
<孟通朔方彦，领荐过升州，花发琼林苑，题诗向上头。>
<索漠齐安郡，从来著放臣，如何风雪里，更送独归人。>
<蔬畦绕茅屋，林下辘轳迟，霜蔓已除架，风飘空挂篱。>
<烹茶人外世，遗灶水中央，千载公仍至，茶成水亦香。>
<楼阁悬青汉，乘风蹑斗墟，空中鸾鹤下，此地即仙居。>
<月色寒浸水，芦花雪照江，王孙游未倦，鸿影故双双。>
<石竹麝香脐，博山水沈炷，勾引爱香人，攀花春笋露。>
<建茶三十片，不审味如何，奉赠包居士，僧房战睡魔。>
<过雁三四声，相思千万里，策杖倚西风，行云渡秋水。>
<百八牟尼颗，携将万里游，归来还自笑，何不博凉州。>
<重过陶朱里，来寻慧远师，无人共鱼乐，相对只鸱夷。>
<寡鹄矶头立，青天夜夜霜，应怜小姑女，昨夜嫁彭郎。>
<赤壁重游赋，清风万古传，遥怜山月古，曾照火楼船。>
<冒雪多劳勚，乘危亦苦辛，相逢如借问，不是探梅人。>
<惠姿蔼春风，雅度悬秋月，月白更风清，万里开银阙。>
<广筑长城一，纷纷走避秦，长城遍天下，底处著逃人。>
<四面花光合，一身香雾红，忽从霞绮上，跳下锦城中。>
<东望扶桑路，迢迢几万程，沧浪将尽处，忽见大明生。>
<共工触不周，巨灵擘太华，何似此健人，立石天门下。>
<昨上九江船，今驾平原车，愁山复愁水，不寄一行书。>
<结盖多川产，盘根盛吴中，清风记赋笔，允矣欧阳公。>
<东轩美风月，诗酒伴欢呼，昨日墙阴过，依依见碧芦。>
<小圃固日涉，柴门常自关，此心无一事，应共白云闲。>
<江城寒角动，沙洲夕鸟还，独在高亭上，西南望远山。>
<谁从天竺国，分得一峰来，占尽湖山秀，最宜烟雨开。>
<藤阴覆溪屋，钩帘远岫青，焚香净石几，小茧写黄庭。>
<叶实抱芳辛，气烈消烦滞，登俎效微劳，乍食惊频嚏。>
<父魄下沉渊，儿声上彻天，向令逢孔氏，是亦女参骞。>
<忽惊陋巷间，踏作琼瑶迹，坐闻郢中歌，妙句压元白。>
<窗户尽萧森，空阶凝碧阴，不缘冰雪里，为识岁寒心。>
<山形绕废宫，一凤云中度，下见浙江潮，寒声自朝莫。>
<斲来东海骨，长惹老龙争，写作如来供，犹含风雨声。>
<白发慈亲健，青春诸子贤，堂东公事暇，高枕且陶肰。>
<野艇千钱买，明当泛渺茫，但能容一榼，家具不须将。>
<梦里常言梦，谁知觉后思，不知今亦梦，更说梦中时。>
<一别三十年，相逢不相识，骨肉为路人，春风泪沾臆。>
<金铁有断制，角木终见降，旌阳利物意，千载安兹邦。>
<积功墨成池，增价蒲为扇，不作新样脚，一洗憔悴面。>
<克己工夫熟，磋磨日日新，形端仪表正，汤圣自盘铭。>
<登舻日向夕，出浦云已平，月黑渡江处，北风芦苇鸣。>
<碧濑春粼粼，芳洲遍绿苹，摘花惊坐鸟，飞絮惹游人。>
<落日江心墓，凄凉郭景纯，桑田不可测，抚掌笑山人。>
<桃花红似雨，莫是武陵家，洞中白鹿来，口中衔桃花。>
<出山不得意，谒帝值戈鋋，岂料为文日，翻成用武年。>
<清波映文石，置此亦奇事，年年上巳时，聊将姓名记。>
<以心为形役，徇人失天真，蕨薇与杞荑，求仁始得仁。>
<春来贪起早，春思还缭绕，一语破春愁，黄鹂韵清晓。>
<莫问长鸣鸡，春宵时一唳，好梦不难成，陈抟况多睡。>
<置屋两山间，巧当奇绝处，峡束百泉倾，涧激回风度。>
<永日消金鸭，暄风泛宝鸾，自从归意动，无复梦魂安。>
<不知圆通老，道场在汝耳，一夜海潮音，我闻亦如是。>
<纹甃接庭阶，芝兰绕砌栽，最怜双白鹤，来往啄苍苔。>
<爱此真珠滴，能于大道通，与君同举白，怜我独潮红。>
<十年劳远别，一笑喜相逢，又上青山去，青山千万重。>
<自古谁无死，英雄岂不知，望陵歌舞歇，还有梦来时。>
<当时仰望公，画笔开生面，之官惟琴鹤，千载赵清献。>
<山中春雪消，涧底寒泉响，谷口无人行，岭头明月上。>
<留情重留情，狱事果难明，无轻赤子命，为官急书程。>
<词采三朝母，龄遐七十周，何如秦吉了，生死在南州。>
<风凄薄愁云，雨冷成飞雪，莫作苦寒吟，行行桃李月。>
<益州桑柘雨，莘野稻粱秋，功业髯秋兔，行藏汗万牛。>
<潇洒幽栖地，山岚日夕昏，松风吹绿绮，溪月湛清樽。>
<双眉碎客胆，两眼判君心，谁能用一笑，贱价买千金。>
<五月初三后，天衢夜不扃，遥看一痕月，搯破楚天青。>
<春条拥深翠，夏花明夕阴，北堂罕悴物，独尔澹冲襟。>
<献替先其大，从容接每三，但知言謇謇，肯顾府潭潭。>
<寺古苍松老，僧高俗客希，我来游竟日，不用笋舆归。>
<屏灯红灼烁，窗月正黄昏，印出横斜影，分明竹外村。>
<闭门听春雨，开门寡行旅，借问桥上翁，河水深几许。>
<才入都梁郡，愁登第一山，不堪高处望，未得故疆还。>
<王郎英妙年，功名固堪勉，浩然赋归欤，持操真可羡。>
<侯光与德耀，布衣心耿耿，长夜五噫歌，谁念空山冷。>
<龙眠渌净中，微吟作云雨，幽人建德居，知是清风主。>
<潮信到岩濑，水色过衢城，寄潮不寄水，潮去有回程。>
<人日江南好，风光梅柳新，谁将故园日，乞取去年人。>
<寒花护月色，坠叶占风音，兹夕无尘虑，高云共片心。>
<有灵何所隐，深浦老蒹葭，渔父一舟泊，却疑秋汉槎。>
<珠弹繁华子，金羁游侠人，酒酣白日暮，走马入红尘。>
<请得葳蕤钥，踟蹰未忍还，亦知谯鼓急，词组万重山。>
<暖到牙签早，芸香已报春，凤毛新可喜，临得晋书真。>
<嗅花风入鼻，掬水月浮身，夜静焚香坐，空山一个人。>
<心法先天易，盍于离位求，傥非明出地，长夜使人愁。>
<冥冥雨不绝，呖呖啼征鸿，寒江烟雾里，小艇一渔翁。>
<五月炎风炽，忧勤紫掖中，催裁恤刑诏，晓下未央宫。>
<新传服气诀，旧喜步虚吟，儿女不难弃，云山何处深。>
<萧然一丛竹，何当举似人，不可妄认此，青青为法身。>
<道不为人香，其如人竞即，香外更多佳，人亦未易识。>
<何物为幽客，开帘有国香，总无滋九畹，亦解泛风光。>
<沟港重重柳，山坡处处梅，小舆穿麦过，狭径碍桑回。>
<叶小亦留雨，风吹珠不圆，泻时惊宝鸭，花下不成眠。>
<置琴曲几上，慵坐但含情，何烦故挥弄，风弦自有声。>
<日月疾跳丸，简篇浩烟海，弓旌误诱去，叹息可中悔。>
<侵晓开帘出，杨花点粥縻，东风吹不住，乞食坐弹丝。>
<蜗篆上阶苔，林扉雨后开，夕花知夏过，凉叶见秋来。>
<既聚伏波米，还数魏舒筹，应笑苏夫子，侥幸得湖州。>
<人去洲渚在，春回花草斑，清谈值渊对，发兴如江山。>
<相遇忽今日，故人无少年，临风重回首，况是落花天。>
<般若大神珠，分形万亿躯，尘尘彰妙体，刹刹尽毗卢。>
<花丽水疑染，水清花欲燃，沧浪无限意，好在钓渔船。>
<城上冬冬鼓，朝衙复晚衙，为君慵不出，落尽绕城花。>
<游子一凭栏，遍看湖上山，不须飞潟去，已在画屏间。>
<使君自有妇，买奴将若何，乐府新成谱，教奴夜夜歌。>
<闲穿修竹行，时把孤松抚，身世两相忘，恍如居洞府。>
<水是右军池，人是右军裔，白麻昨夜干，黄庭榻来未。>
<万顷田间雨，多从顶上生，野人犹不足，常拟凿为平。>
<餐霞固有术，烹石谅非难，何如坎离媾，方寸成金丹。>
<古木排山立，幽窗傍水开，直疑林处士，独棹小舟回。>
<村步如延寿，川原似福平，无人相共识，独自故乡情。>
<如何杀一妇，能致旱三年，妇孝无知者，知之惟老天。>
<佳木交稚绿，小阁掩春深，唯有山西叟，相看识此心。>
<好月霜难下，高城独马看，遥连山影外，人在剔灯寒。>
<昨夜双钩败，今朝百草输，关西狂小吏，惟喝绕床卢。>
<琴尊久寂寞，常忆故人驩，不待飞霜雪，蘼芜此夕寒。>
<顽石冻不裂，雪多山更幽，十年冰里过，此日披羊裘。>
<玉貌飒风沙，何人不忆家，江南春未到，马上听琵琶。>
<爱之不我疏，狎则不我亲，山耶其竹欤，君子哉若人。>
<天地太萧索，山川何渺茫，不堪星斗柄，犹把岁寒量。>
<入市非求利，过朝不为名，有时随俗物，相伴且营营。>
<当日一壶酒，空谈晋代风，今朝玉麈尾，几个竹林中。>
<礼者人之门，节文自中根，所主一以敬，出入无不存。>
<长天带川原，野水映林薄，倚栏吟眺馀，江日当窗落。>
<相逢亡恙外，第一问书堂，为说当年树，如人出屋长。>
<房州亦是家，守岁落灯花，乡信长凭雁，僧餐自施鸦。>
<相送到江干，凄其风又雨，泪下沾君衣，看君不能语。>
<遥指岩头桂，先生亲手栽，蒲团趺坐稳，时有暗香来。>
<相别音书断，相逢语话稀，平生胶漆处，正要世情疑。>
<香暗随风度，飙飙不欲存，闻香意何限，花自到黄昏。>
<江南正月半，犹自有梅花，踏雪去何处，青溪道士家。>
<羁客意盘桓，流泪下阑干，虽对琴觞乐，烦情仍未欢。>
<四冥波浩浩，一苇向空渡，月近星斗寒，始识天上路。>
<海上会看云，飘飘迥不群，扶桑红日近，锦绣总成纹。>
<一间犹未达，惜哉千种仙，我欲挟之进，俾见天中天。>
<端溪温润石，价重百车渠，一滴玄潭水，蝇头万卷书。>
<应真曾卓锡，百尺井泉深，汲取天人供，泓澄印佛心。>
<池上秋风起，池中秋水凉，芙蓉好颜色，可惜不禁霜。>
<软坡便伫犊，凉荫聚群髫，一竖忽然起，恐牛残豆苗。>
<宰相五更朝，金鞍拂柳条，何如磐石上，散发坐吹箫。>
<雾豁空江平，林疏远山出，龙溪夜来雨，爽气侵衣湿。>
<常遣候君来，松枝挂月白，君今逐浮云，犹扫松根石。>
<竹绕石泉生，泉流竹根出，涧底有新梢，山中知夏日。>
<野水无穷意，幽花不断香，残春孤客恨，惟与汉天长。>
<玉树绿沈沈，流莺啼满林，春波摇不定，真可比郎心。>
<陋巷无车马，幽居好避名，不因书带草，谁识郑康成。>
<花叶自低昂，攀折人不舍，偷实定短人，朔辩愧黄马。>
<衡门昼长掩，春草绿于积，倘有问字过，朝来见行迹。>
<寂历众山响，泉声如有闻，茅亭枕流水，诵我冰雪文。>
<苍生倚大臣，此风破南极，开边一何多，至死难塞责。>
<稷卨今为相，明君复是尧，宁知买臣困，犹负会稽樵。>
<醯鸡瓮里天，露蝉壳外身，此巢何处著，六合一微尘。>
<欲系单于颈，长绳铁缕丝，出塞人应笑，入关世始知。>
<夜半海潮音，松风窍天籁，我亦从中证，非惟观自在。>
<送客荷花浦，放船杨柳津，唱歌不归去，愁杀渡头人。>
<香叶多攀结，铜柯巧屈蟠，苍龙倚檐外，翠壁耸高寒。>
<跃马青门道，酣歌击玉壶，腰间藏匕首，谈笑入秦都。>
<君来楚水寒，君去燕关暮，黄河十丈冰，孤槎未可渡。>
<修绠何妨汲，羸瓶不自任，从渠清彻底，伴我岁寒心。>
<公在春在公，公死春何处，门前病鬼冤，哭倒红杏树。>
<一从得玉旨，勒马幽燕起，河北与河南，一万五千里。>
<西征尔多士，道路莫辞艰，不日平南虏，薰风奏凯还。>
<日望江南路，秋风吹苎衣，钱唐君欲渡，应与雁同飞。>
<夜雨响幽涧，晓云归远山，阴晴识天意，一为破愁颜。>
<来时金兰集，去日风雨散，别语慎勿忘，短书寄泽畔。>
<梅试催妆粉，兰披入梦香，迎春占北斗，受福拜东皇。>
<暑谢秋气高，鸟鸣山院晚，握手杳金云，遗经籍谁阚。>
<仙人久不来，无人见黄鹤，今有大士居，巍巍起高阁。>
<客爱清殊绝，僧愁冻不胜，可怜兜率寺，斋供一湖冰。>
<积雨带晴雾，闺中事可夸，曙窗留镜月，寒髻集钗花。>
<遥望朱门启，宫花映绣盘，年年春二月，燕子入长安。>
<岁晚惟松竹，于梅伯仲间，藉溪并白水，着个老屏山。>
<莲衣宜著雨，竹锡好随云，见鹤还应养，逢鸥自作群。>
<绮霞明赤岸，锦缆绕丹枝，楚客正愁绝，西风且莫吹。>
<何以问遗君，四乳龙文镜，红颜不可将，无由看妾影。>
<青嶂连天迥，丹枫向日明，草桥人不渡，万事一丝轻。>
<山青绿树深，白云更多少，忆尔越中行，扬帆看春晓。>
<入谷多春兴，乘舟棹碧浔，山云昨夜雨，溪水晓来深。>
<夜夜怀明发，先公梦寐劳，儿孤从少小，泪已尽莪蒿。>
<入窗才一缕，满室便氲然，任使频舒卷，山僧自稳眠。>
<坐石非因钓，披裘各自心，清秋乘皓魄，得意在高深。>
<游子思故乡，天涯两相逢，时平甘恤纬，定交各涂穷。>
<怜彼武昌柳，摇落向江潭，虚名竟何益，北斗与箕南。>
<名园盛韦杜，红紫动盈千，何似总戎府，清风兼渭川。>
<夜半高峰望，微茫海日光，下方未觉晓，应是蔽扶桑。>
<罢相避同列，衔杯乐圣人，那知偃月堂，中有丞相瞋。>
<梅子洲前月，何人独自看，莫教停两浆，游子正含酸。>
<兰亭已榛委，衣冠非昔年，吁嗟觞咏乐，犹托画图传。>
<澄然蓄清浏，百尺往往深，不放寒沤发，可以观我心。>
<悬崖百尺干，幽溪千丈雪，何处报佳期，及此上春月。>
<幽蛩响寒砌，白露堕寒石，独立看月明，不觉罗衣湿。>
<山中一草屋，常与云相亲，野水碧千顷，渔舟来问津。>
<十里无人烟，白茅如人长，芦花今夜絮，又作一朝霜。>
<徽州郑季子，动辄古人师，昨特冲秋雨，因来问墨碑。>
<地无一勺水，安得有湖名，世事果如此，风波平地生。>
<春雨夜初歇，源泉晓发时，无风尘欲静，水面见玻璃。>
<竹弟谢石兄，清风非所任，随分有萧瑟，实无坚重心。>
<度岭汗如濯，渴尘生客心，清泉随念应，乞与涤烦襟。>
<采荪持作舟，䌸桂以为楫，河伯骑鲤鱼，荡舟自相接。>
<瓣香丞相祠，行舟时一驻，阴风起松籁，还作青螺雨。>
<东郊渐微绿，骑马忻独往，梅繁野渡晴，水落春山响。>
<午未未未申，申卯卯辰辰，巳巳巳午午，朔望一般轮。>
<暗暗月堕地，忽在天中央，堕地人不觉，中天照四方。>
<苒苒岩上云，潺潺涧中水，山鸟如唤人，喃喃深林里。>
<孔明高卧处，庞统旧居时，遇主龙方起，逢辰骥莫追。>
<圉圉复洋洋，茭青露藻香，前湖张水戏，谁解步濠梁。>
<鸡黍荐新酌，莼鲈添客尝，东园月已满，坐久不知凉。>
<芙蓉岂不好，濯濯清涟漪，采之不盈把，怊怅暮忘饥。>
<投壶非有术，掣电亦无心，月下与谁语，云来自布阴。>
<独觞不成醉，独被不禁寒，颇怪邻家语，喧喧到夜兰。>
<青山半晴雨，遥现行云底，佛髻欲争妍，政恐勤梳洗。>
<衣襟成墨色，面目带煤尘，尽爱炉中兽，谁怜窑下人。>
<野寺荒台晚，寒天古木悲，空阶有鸟迹，犹似造书时。>
<石泉宵泠泠，清响杂寒吹，恍惊山雨来，醒我一觉睡。>
<晓行荒径中，瀼瀼草上露，日出云气收，一鸟空中度。>
<车马朝游去，笙歌暮宴归，绣帏初睡起，红日上帘衣。>
<蓑底因缘曲，腰闲觳觫鞭，月明归去晚，想见葛洪川。>
<智囊徒自役，垄断亦何有，临流无桔槔，吾慕汉阴叟。>
<疑是广寒物，金翠何灿灿，香风四面围，经霜犹不散。>
<闲吟鲍照赋，更起屈平愁，莫引西风动，红衣不耐秋。>
<竹外结枯桐，琅琅生松风，听来还自惜，坐对烛花红。>
<牧马一胡儿，如何却受遗，多因汉宫里，泣拜画阏氏。>
<朱颜留不住，白发自应生，摘了依然有，徒劳打镊声。>
<兰若何翛然，焚香拥孤衲，兀坐万缘空，绳床下黄叶。>
<涧下迟迟松，谁将植城上，东南紫气浮，翠盖遥相向。>
<此地曾三宿，重来尚眼明，寒泉高岸下，还似昔时清。>
<翠管吹寒去，青旗卷仗来，慈皇千万寿，春日上春杯。>
<封侯谁不愿，顾我独何心，为忆父所爱，偏于少子深。>
<来似随莺侣，归应却雁行，为问东邻社，何如王谢堂。>
<群山环四面，独立江中屿，天际有归舟，遥遥日延伫。>
<秋苔青遍野，寂寞惬郊居，何处山僧至，门前响木鱼。>
<万里先行脚，三家晚闭关，曾求诗入海，亦作史藏山。>
<阴阳分二气，钧播立万物，泉脉或寒温，初非择地出。>
<遮莫冬冬动，须倾满满杯，金吾如借问，但道玉山颓。>
<长天鸟飞尽，两岸芦花发，何处一舟来，清江上秋月。>
<亭伯去安在，李陵降未归，愁容变海色，短服改胡衣。>
<零落雪霜后，犹含千载春，一株化为石，谁是种时人。>
<物理窥开后，人情照破时，渴多逢美酒，病后遇良医。>
<高楼时一上，眼界豁无涯，望入辽天去，凄然有所思。>
<家音何用寄，邮置有沉浮，旦夕天边去，书来一雁秋。>
<身为功名役，因思隐者贤，只行山后路，羞过钓台前。>
<野水荒荒白，长流汨汨浑，微看隔溪岸，疑带晓霜痕。>
<游人凡气尽，历历是神仙，但恐神仙去，独留冰雪天。>
<欲识春回处，长生大帝家，万年枝耸翠，千岁果开花。>
<坐井而观天，遂亦作天论，客问天方圆，低头惭客问。>
<朝出太平堤，逶迤芳草齐，杨花飘作絮，触面使人迷。>
<鹿群上遥岑，云影抵苍壁，无客来敲门，倚松读周易。>
<冰簟瑶琴冷，长河绕树明，满庭秋怨入，尽是早寒声。>
<淮清楼头花，白下桥边酒，醉杀少年郎，借问君知否。>
<遮眼避长风，虚心省厥躬，百年须为道，万事贵乎中。>
<山高白石秀，竹密绿阴浓，窗映风光扫，溪流月影重。>
<忧危不为己，放逐岂忘君，但愿常太平，把酒看白云。>
<拟作回文句，残机懒更开，愁来眠不著，促织夜相催。>
<荆楚西南地，清明咫尺天，远山犹带雪，高柳已藏烟。>
<幸自沉冥去，无端物色求，蓑衣亦堪钓，何必被羊裘。>
<龙头落潺湲，雁齿驾清浅，夜阑气益佳，雨霁香尤远。>
<击蒙凿帝窍，躐等尊玄经，混沌死七日，童乌夭九龄。>
<平泉穷胜事，南守送名花，寓意惩多爱，劳人召怨嗟。>
<高堂连夜赏，蛾眉映珠栊，谁怜闭门客，衣穿履亦空。>
<静久波涛散，溪深涌乱丝，悠悠山下客，将见水停时。>
<月朝十五时，望陵作歌舞，歌舞彩云空，佳人化为土。>
<山河绕故封，常照旧时月，独有会稽陵，萧然成狐窟。>
<雪阻燕山道，风寒易水尘，独怜陈仲子，扫榻待幽人。>
<山僧独好事，为我结茅茨，茶仙榜亭中，颇宗樊川诗。>
<蛩鸣东壁东，蛩鸣西壁西，老我中间坐，远近一闻齐。>
<虽无适俗韵，亦有可怜香，定自嫌朱粉，翻成点点黄。>
<寄语江边石，郎今隔远天，如何江水上，只缆别人船。>
<空山夜寂阒，萝月挂岩头，凭栏发清啸，松风吹满楼。>
<宴坐白云里，经行碧嶂中，游人穷不到，幽鸟自匆匆。>
<飘飘绿衣郎，怒臂欲当辙，君王求勇士，嘉尔能仗节。>
<风雨暗江天，边江夜泊船，寒灯对儿女，归路逼残年。>
<鸬鹚黑如鬼，捕鱼入水底，搜抉虽无遗，吞吐良可鄙。>
<西望北高峰，南瞻东海水，不是登吴山，那知春万里。>
<苦笋恰相逢，匀圆得许红，荐新存古意，驱鸟念园公。>
<意适舟轻飏，夷犹杂雁凫，不须凌弱水，乐地即蓬壶。>
<知向辽东去，由来几许愁，破颜君莫怪，娇小不禁羞。>
<江水漾西风，江花脱晚红，离情被横笛，吹过乱山东。>
<水涵秋色静，云带夕阳高，诗癖非吾病，何妨吮短毫。>
<中国浮图盛，祈禳渐不过，吾民非独困，山鬼恨尤多。>
<有家真是累，混俗亦招尤，去去山中卧，晨兴粥一瓯。>
<独倚桄榔树，闲挑荜拨根，谋生看拙否，送老此蛮村。>
<庾岭春初动，孤山雪未消，玉人无处觅，风外暗香飘。>
<纤手锵宫徵，纱痕薄暮霞，画眉人去后，深院落梅花。>
<翠滴疏篁露，凉生落木风，能知岁寒意，独有白头公。>
<故人坟宿草，翰墨想遗风，善谑知君意，何伤睿武公。>
<高枝含烟雾，密叶张羽翼，参差随风势，惨澹入云色。>
<叶惹莺毛绿，花粘燕嘴红，生憎声𪾢睆，一一入愁中。>
<种茶当岭上，日近地先春，始自钧陶手，遗芳及后人。>
<洗耳山下泉，永念童蒙岁，敢希作圣功，事心如事帝。>
<朝阳媚秋漪，菡萏隔深竹，谁开翠锦障，无限点银烛。>
<春舸溯晴川，游衿忽怅然，落花催落景，流水送流年。>
<崔嵬吾肺腑，面目似庐山，江上风涛稳，扁舟得往还。>
<闻君罗有雀，知我食无鱼，且看头上点，不用腹中书。>
<冬冬街鼓动，寂寂市声稀，祭罢社人散，老巫怀肉归。>
<万木枯岁晚，寒梅独不移，幽香对白雪，清景月明时。>
<辽鹤断归期，摊书赖拄颊，山月冷不眠，雨声战寒叶。>
<西塞山前望，桃花浪自浮，玄真无觅处，时见鳜鱼游。>
<约略梦中见，一半苦吟声，此夜分明甚，犹恐非平生。>
<学圃才两畦，佳蔬欲几品，露葵不厌烹，及我春酒醒。>
<连札雁池来，春风锦字开，似看嵩少雪，把酒上平台。>
<菡萏露不迟，蒹葭霜岂晚，我生宁免愁，别离无近远。>
<冬夏远难出，止行南北园，如逢好风景，亦可至三天。>
<君子死知己，哀哉亦可伤，问君何能尔，厚恩固难忘。>
<偃盖覆岩石，岁寒傲霜雪，深根蟠茯苓，千古饱风月。>
<掩抑中天意，凄怆触笼音，惊晓一闻处，伤春千里心。>
<冰魂销不尽，招得上南枝，依约横斜影，纱窗月上时。>
<闲揭新刊集，时装旧窨香，还如到茂灌，无物在床旁。>
<桂轺虽不驻，兰筵幸未开，林塘风月赏，还待故人来。>
<知人真不易，咨询失亦频，勿谓凭高客，勿谓听密人。>
<戴生北上日，吾吟宝剑篇，相过若相见，高咏亦堪传。>
<重英迷宿雨，巧笑聘春风，寿汝一卮酒，勿嫌肌太红。>
<七星明历历，万古仰煌煌，谁识斗宫内，中居孝悌王。>
<骆生去灵隐，八咏何人识，寥寥婺女傍，一片寒山石。>
<秋风吹罗帷，玉郎思寄衣，多情双络纬，啼近妾寒机。>
<抱刀寻侠客，欲为赠生平，穷巷无人问，空留烈士名。>
<一生心下事，皆可对人言，独有这些子，难为世俗论。>
<别酒莫辞醉，离歌难重论，一枝新绽柳，和雨泣黄昏。>
<好处非关月，重烟不着岚，疏斜泉石里，看尽古今谈。>
<可惜芙蓉发，烟波隔几重，那能将水木，合作一芙蓉。>
<乱前看不足，乱后眼偏明，却得蓬蒿力，遮藏见太平。>
<初日光殊薄，晴梢露正浓，真珠妆未稳，更著柳边风。>
<要知有寿马，唇慢口方停，好是如羊目，跸良寿亦长。>
<发为多愁白，心缘久客悲，更遭缧绁事，因此改容仪。>
<贞观得奇士，子孙宅荆土，一家五百口，六世同所处。>
<毫端看运斤，笔老木亦老，莫画春风枝，秋来厌枯槁。>
<水墨三十年，一枝更一节，工夫不争多，尽立庭下雪。>
<秋浦多香草，当年怨楚臣，安知千载后，尚有广骚人。>
<终日求人卜，回回道好音，那时离别后，入梦到如今。>
<南乎不可北，东乎不可西，自从孔孟来，君子恒处暌。>
<长信恨何如，君王恩幸疏，永怀愁不寝，明月几盈虚。>
<弃置今何道，当时且自亲，还将旧来意，怜取眼前人。>
<妾性尤柔顺，相看满面春，安知时态薄，偏妒入宫人。>
<明月流素光，夜坐弹红桑，断弦弹不得，抱诉小秦郎。>
<排槛花争媚，环林石斗苍，何时潴渌净，吾欲借藤床。>
<湖光湛不流，嵌窦亦潜注，倚杖忽淙琤，竹深无觅处。>
<捲绿新如染，酣红睡未醒，真疑贮风露，不似出丹青。>
<大毁弥天来，今生夙生事，差胜买虚名，尸居长抱愧。>
<古梅如古士，岁晚托同襟，不作玉堂梦，山林深更深。>
<枫宸初拜命，江浙已驰名，到任君应喜，西湖彻底清。>
<碧溪常共赏，朱邸忽迁荣，豫有相思意，闻君琴上声。>
<壁亦何须面，禅床今拽转，翻笑钝胡僧，更不作一喘。>
<暖枕便衰老，尤宜雪夜吟，邯郸官道上，谁识吕公心。>
<泛泛东流水，飞飞北上尘，归骖将别棹，俱是倦游人。>
<软甃琉璃地，生揉翡翠帏，莫教星月入，玉镜点金徽。>
<独诏胡衣出，天花落殿堂，他人不敢妒，垂泪向君王。>
<多生父子缘，一念恩情重，为是顾非熊，还应入熊梦。>
<索笑堂中客，十年塞外居，主人犹不忘，遥寄八行书。>
<微风过中庭，庭树飒有声，穿帘徐入座，巾屦有馀清。>
<米盐辞剧务，宫观得清资，自取闲官乐，争教俗客知。>
<有石象老人，宛然如绘素，稽首礼南极，苍苍在烟雾。>
<淅淅西风起，候虫寒夜分，千山杳沉寂，竟夕断知闻。>
<江雨正霏微，江村晚渡稀，何曾妨钓艇，更待得鱼归。>
<空山白云堆，中有隐者居，悠然两无心，尘世将焉如。>
<春宵启燕游，玉烛覃恩泽，不忘无逸戒，艰难兴王业。>
<写月无芳桂，照日有花菱，不持光谢水，翻将影学冰。>
<日短前途远，天寒问宿忙，乱云迷望眼，细雨湿行装。>
<春至多新水，瀰漫四望同，却疑霄汉里，还有泛槎翁。>
<吾家老兄弟，杖屦日相过，对酒欢无限，论诗味更多。>
<中土太淡素，东皇染半节，此君已不群，此种更奇绝。>
<陆程华容道，水程京口驿，良无黄金赠，感慨复何益。>
<高堂挥彩笔，字字濯云霞，锦帐三千女，齐歌玉树花。>
<炼玉云粘杵，朝真露湿衣，一声半夜鹤，月里羽人归。>
<揽结鸳鸯胜，双栖玉井房，红衣翻不著，独自有波光。>
<文案日成堆，愁眉拽不开，偷归瓮间卧，逢个楚狂来。>
<龚孔与丽华，迷昏竟宵昼，只知欢似前，岂知祸萌后。>
<心胸藏衅郤，誉之以为讥，岐路相违左，合之乃成离。>
<光宅唐尧日，暄和太昊春，德如天溥爱，性与帝同仁。>
<朝真方舍杖，步月始开门，零落山花后，经旬掩绿樽。>
<胸中风雨吼，笔下龙蛇走，前后落人间，三千有馀首。>
<钓竿拂晓霜，衣薄芦花絮，一亩不籍官，也被官差去。>
<见人手自遮，千百幻何极，人去手自扪，一点光历历。>
<近水晚逾碧，远山秋未黄，夕阳寒满地，松影落衣裳。>
<月华泼空壁，露颗压庭莎，哦诗欲仙去，无计奈君何。>
<斜立倚东风，双眉对春怯，何处卜归期，花边数飞蝶。>
<亭亭一片云，飞坠青嶂间，未肯从龙去，长与幽人间。>
<兰为美人采，苹藻掩芳洁，沐浴助精禋，岂为芗泽设。>
<赠君手制衣，是妾织来丝，殷勤十年意，尽在别离时。>
<卞和山未斫，羊雍地不耕，自怜无玉子，何日见琼英。>
<水殿风来细，槐庭日度迟，圣心无外累，动息自随时。>
<鹤下紫阁云，沈沈翠微雨，独坐正无言，孤庄一声杵。>
<花鸟皆诗料，江山即画图，暮归锦囊重，压杀小奚奴。>
<春水来方塘，群芳散疏牖，独坐亭中央，微醺数杯酒。>
<僧汲水声处，旋归未掩关，喜寻黄叶湿，已度夕阳闲。>
<风劲虎狼嘷，盘车石栈高，潼关䟎运急，不敢更辞劳。>
<微棱生海角，圆魄到天心，共上唯佳客，无容照俗襟。>
<翠出诸峰上，湖边正北看，夜深云雾散，独挂斗杓寒。>
<山禽矜逸态，梅粉弄轻柔，已有丹青约，千秋指白头。>
<一冤旱三年，此理乃无欺，乖和自相召，天意容何私。>
<水平民不溺，谷播世无饥，气数如寒暑，能无理转移。>
<六国唯求客，千金遂筑台，若令逢圣代，憔悴郭生回。>
<卜日轻为别，重来未有期，出门馀泪眼，终不是男儿。>
<自从七窍凿，无复六根全，鲸死彗星出，蟆枯月魄圆。>
<石下有灵骨，千年生玉芝，山神每藏护，不使世人知。>
<九日自佳节，扁舟无一杯，曹园旧尊酒，戏马忆高台。>
<出门望南山，日夕山光冷，山月出未高，栖鸦动林影。>
<南馆城阴阔，东湖水气多，直须台上看，始奈月明何。>
<芒屦方疑湿，天晴径又乾，由来云在下，木杪是栏干。>
<烟霞起洞天，藤萝封石室，娟娟峰上云，冉冉岩中出。>
<口爽哀滋味，深思命本根，心邪迷妄相，圣法教中言。>
<涿鹿陨欃枪，共工触天柱，西方生圣人，日落如悬鼓。>
<修拙人何在，寥寥惟旧居，风雨棠花落，犹疑夜诵书。>
<零露下阶草，闲庭月影空，独眠浑不寐，一雁度西风。>
<修竹不爱碧，润我窗中人，欲知春云坼，寸寸吐龙鳞。>
<当年歌舞时，不说草离离，今日歌舞尽，满园秋露垂。>
<庭旷疏雨响，夜凉归思多，缄书未能寄，流恨满烟萝。>
<老叶迎风动，疏花带露光，灵均千载后，谁复佩幽香。>
<资身惟朽壤，得意只繁阴，浪自声凄急，人谁听汝音。>
<送尔松溪上，猿声树树闻，夜凉弄溪月，衣上拂松云。>
<雪埋门径失，压树白差差，知已年来少，无人访戴逵。>
<大济肇于忍，大怼肇于忍，一忍不复辨，刚道是愚蠢。>
<采得千年药，临流净洗藏，至今源里水，犹带旧时香。>
<几日山不到，到山心自清，棱棱有方石，拾得通仙灵。>
<易觉春风老，偏知夏日长，四山新笋出，一涧野花香。>
<四月过新雨，西湖罗绮春，荷花娇绿水，妒杀采莲人。>
<故乡书不到，归雁亦无情，犹幸春来好，曾无杜宇声。>
<淑德仪宫阃，天教受祉繁，艾人暨桃印，奚用更悬门。>
<月凉山气静，风断雁声孤，试问同怀侣，宵来得梦无。>
<谁将一粒珠，弃之于中野，谁将一寸长，人前夸诩者。>
<小丘横翠几，层嶂复嵯峨，释耒闲来看，岩姿此处多。>
<最后黄香根，纤裳粲黄里，能以色事人，空博一时喜。>
<闲观造化馀，静极悦自性，胡蝶忽飞来，吾心已无竞。>
<叶尽花自发，正当寒山中，山寒人见少，花发年年同。>
<展尽舒长景，销残片段云，区区负暄子，炙背不忘君。>
<周君肮脏姿，方正不合俗，不信行路难，仍上瞿塘曲。>
<明眼知何在，山门久寂然，宗风未沦替，还喜一镫传。>
<西湖宜晚渡，趁得采莲船，越女娇吴客，搴衣再索钱。>
<古墓尚巍然，蒙茸皆宿草，经春一发生，士女争祈祷。>
<方舟卧看花，丹霞二三里，穷眼谢玄晖，休言馀散绮。>
<烟锁池塘柳，烽销极塞鸿，东枝罢春水，南翼怨秋风。>
<旖旎浥芝兰，春风频命酒，诗句落云山，篇篇炙人口。>
<夜来庭砌上，使我月明多，一片如冰雪，流光奈尔何。>
<徐淑古铜镜，背多青绿花，收藏敢轻慢，曾得照秦嘉。>
<风吹渡头雨，摵摵蓬上声，欣然会心处，端复与谁评。>
<吾闻玄妙观，中有众妙堂，山川孕人物，星斗焕文章。>
<春归花殿暗，无计奈春何，不寝听金钥，君恩何处多。>
<累累多荒冢，谁辨贤与愚，丹心照青史，伟哉真丈夫。>
<残月送君去，还复照妾归，生憎日光夺，不得长辉辉。>
<冰花不留丁，收香尽藏白，一朝作陈人，逊与桃李出。>
<梦月佳辰近，端阳令节新，何须缠彩缕，金母自千春。>
<结苑依菌山，焚香候芝盖，真灵幸悯我，冠佩时来会。>
<涧路行将尽，高阁倚空虚，月明万籁尽，空山闻读书。>
<数点白不定，忽浮还忽沈，非关乏去志，缘尔少机心。>
<向晚小乘游，朝来新上头，从来许长袖，未有客难留。>
<至日阳回近，生辰傍汝居，君亲原不负，天意竟何如。>
<州县才难适，云山道欲穷，揣摩惭黠吏，栖隐谢愚公。>
<把酒莫辞霎，休教尊酒空，光阴不复得，流水只流东。>
<潇洒能医俗，檀栾看上番，我宁负此腹，忍使箨龙冤。>
<浪迹滞黄州，壮心成白首，君逢袁老尼，肯语广陵否。>
<江雨夜生苔，柴门傍水开，溪翁自有兴，不为野人来。>
<萧萧檐外声，拂拂窗上影，美人期不来，叶落瑶阶冷。>
<戴昔劫名士，周尝暴里人，少年一荡子，岁晚两忠臣。>
<落魄老道士，遥忆谢公山，眠云坐盘石，尽日听潺潺。>
<贫病物情疏，送迎日渐寡，避世枕从高，逢君榻且下。>
<潮上扉平水，乌啼月满街，一声桡响处，晓梦落秦淮。>
<蔡侯材栋梁，向来饱霜露，十年林下思，常恐庾尘污。>
<幽人夜无寐，初月衔山阁，不见月出光，但见松影落。>
<嘉树郁婆娑，灯光月色和，春江流粉气，夜水湿裙罗。>
<杨华吹复尽，春色但茫茫，独立西楼上，持情向夕阳。>
<夜宿乌牙寺，举手扪星辰，不敢高声语，恐惊天上人。>
<脚力虽云弱，心灵尚宛然，休轻刖孙膑，犹解杀庞涓。>
<实相归悬解，虚心暗在通，澄江明月内，应是色成空。>
<谁将一片石，高插向晴昊，留与路人看，天风吹不倒。>
<萧艾秽群芳，草木纷零落，梅花我辈人，例合束高阁。>
<幽亭阔方丈，修竹种千百，有时人不来，影月为吾客。>
<小姬煖足卧，或能起心兵，千金买脚婆，夜夜睡天明。>
<赉弼昔营野，代工天眷深，此时萧散乐，却似住岩阴。>
<残雪留双鬓，馀寒抱死灰，君还愁岁暮，不畏老夫猜。>
<凫鸥近隼旟，亭阴戏鲂鳟，我自无机心，忘机成戏论。>
<鼓枻归去来，蓑风鸣策策，明月倾我壶，沧浪天一碧。>
<一路经行处，盘溪绕僻原，蜂喧花外坞，犬吠竹边门。>
<相逢无间隔，万里一天风，与子元同姓，何劳问祖翁。>
<寂寞古墙根，苍苔半掩门，幽人独未寝，疏雨滴黄昏。>
<下瞰东邻寺，钟声殷两山，贪吟尝忍冷，薄夜不知还。>
<商意变绿荷，秋风落江渚，零露忽泥人，愁闻鹡鸰语。>
<暂为陶令结，仍惬孝先眠，不学笙歌地，长年俗耳煎。>
<天生屯女子，五十尚红颜，不字盘桓甚，金夫未敢攀。>
<落日湖光净，芳洲野蓼红，幽禽如有意，独立向秋风。>
<武昌在前头，逡巡不肯去，为爱青山矶，且对青山住。>
<郭外迎人月，湖边醒酒风，谁留使君饮，红烛在舟中。>
<转输萧相计，积贮贾生篇，月出万樯立，漕穿一线悬。>
<明仲窜蛮烟，钦夫弃盛年，空令后死者，有泪滴遗编。>
<迢迢俯碧甃，濛濛翳紫苔，犹传贾太傅，知历汉朝来。>
<落日滩声里，天寒人迹稀，秋菰炊未熟，溪上拾鱼归。>
<丹葩间碧叶，雪中自重叠，山人倚醉时，奈可映赪颊。>
<风动竹林响，浑疑作雨声，老夫忧旱切，日日听鸠鸣。>
<庭中矮橘树，颗颗照金黄，却衬篱边菊，天然锦绮香。>
<势从千里奔，直入江中断，岚横秋塞雄，地束惊流满。>
<家住锦水上，身征辽海边，十书九不到，一到忽经年。>
<藏弓安宿鸟，移烛远潜鱼，满案闲居赋，都无封禅书。>
<清朝负斤去，薄暮巾车归，行歌古路深，寒烟暝翠微。>
<遐观目力穷，莽苍云山碍，傥知色非色，坐见六合外。>
<览辉千仞高，君子思在治，朝阳如不鸣，敢言当自愧。>
<亦是山中人，不识山中路，昨夜柴门归，认知前村树。>
<法门建章富，法幢空处成，于此下一则，浮云涴太清。>
<懒摇白羽扇，裸体青林中，脱巾挂石壁，露顶洒松风。>
<深居白云穴，幽意满山楹，风递幽香去，何人识此情。>
<松闲老潘谷，何处得玄圭，速置蔷薇露，诗仙醉欲题。>
<葛陂化为龙，八公亦炼石，借身远报雠，凝血今成碧。>
<不恨开时晚，自知能傲霜，慎毋同琐细，采撷上君堂。>
<风枝挂危叶，飞动夕阳中，莫遣儿童撼，留看著露红。>
<飘萧鸥鹭群，淅沥孤蒲晚，云断山月明，新泉落前涧。>
<宿雨清畿甸，朝阳丽帝城，丰年人乐业，陇上踏歌声。>
<径源分𣺼水，衮衮出亭下，横湖能许深，日夜见倾泻。>
<经纬智何多，网张犹设罗，但知为物阱，更有物谁何。>
<新秋积雨霁，凉风吹我衣，岁月不知老，乾坤何处归。>
<北垞通南埭，前花映后花，雨多桥板断，拆碎两涯霞。>
<山上采兰花，山下采蒲叶，露湿青罗裙，良人不知妾。>
<凌晨采花游，萧然遇山雨，登阁启双扉，新泉响何处。>
<残屋食不足，扁舟乐有余，北风如解意，寄我常相思。>
<重色耽沉湎，娱音乐侈华，禽荒迷不返，未有不亡家。>
<万事销身外，生涯在镜中，唯将满鬓雪，明日对秋风。>
<为吏复兼隐，吾以名吾斋，昔人解嘲耳，其隐安在哉。>
<时节催农圃，园林花事空，柳苍无故态，苗长有新功。>
<危岑百尺高，下有溪流深，高深日相激，合此无尽音。>
<冬曦如村酿，奇温止须臾，行行正须此，恋恋忽已无。>
<妙舞汉宫人，香魂化几春，娇飞傍杨柳，犹似学腰身。>
<轩窗晓吹清，枕簟晴光冷，亭上逍遥人，满身摇水影。>
<昔曾过洛浦，遗恨写苍苔，往事诗空在，春深我独来。>
<新柳萦春思，飞花送客船，孤云结疏雨，落日挂长川。>
<林光浮远媚，春色小平分，郎在丹青里，朱衣点绿云。>
<闲依青石磴，云卧此林下，回风忽吹散，揽之不盈把。>
<沧波围四面，艳艳玉开花，自可除帘幕，清香不用遮。>
<一樽风雨至，孤剑暮云横，意气知难老，何妨万里行。>
<时邀石户农，耦耕放黄犊，翻笑历山人，移情九州牧。>
<藜床坐来久，前年曾到门，闻道蓬蒿满，秋风著旧根。>
<欲转声犹涩，将飞羽未调，高风不藉便，何处得迁乔。>
<去年无花看，今年未看花，更闻飘落尽，走马向谁家。>
<手便筇杖冷，脚厌芒鞋紧，两袖吹松风，东冈复西岭。>
<屋角乱山青，一夜苍然白，此中高卧人，柴门关十日。>
<自笑嵇康懒，云林绝旧交，宁知千里翮，肯问一枝巢。>
<鸡鸣路微白，残月万松西，衰草连天绿，无心住马蹄。>
<琼花散丹石，掩映临江阴，谁知枯落后，更有白云深。>
<片云拥蓟城，望之浮前海，借问同舟人，云是渝关内。>
<不是山阴画，清流曲更方，欲知三面景，绝胜九回肠。>
<唐代重兹辰，王公各贡珍，忠诚惟李泌，只欲献其身。>
<妒亦常情尔，长门谴太深，犹将金买赋，万一帝回心。>
<戴笠出东郊，白云如海涛，前村风雨急，溪水晚来高。>
<老去最惜别，同僚情更钟，三杯古峰驿，添我别情浓。>
<描貌三十年，接折纸绢里，槃礴谢班寅，微风走秋水。>
<除夕年年去，愁人较自如，偏留酒家债，不共岁同除。>
<允矣当税驾，诛草傍岩窦，入虎不乱群，巢鸟探其鷇。>
<南国风波远，东门冠盖回，多情是明月，相逐过江来。>
<憔悴宫人额，离披道士身，举头长见日，草莽老为臣。>
<疏梗苍蟠铁，芳须嫩缀金，情知花韵别，那藉草堂吟。>
<忆昔毗耶老，杜口有谁听，还闻寂寞里，其辩过雷霆。>
<千年流不竭，谷口气氤氛，莫是神龙窟，灵湫泻白云。>
<激烈伤雄才，直气横乾坤，惆怅汗血驹，见此忠孝门。>
<见说中林路，祇在剩溪里，落日少人行，小桥站溪水。>
<团团明月面，冉冉柳枝腰，未入鸳鸯被，心长似火烧。>
<芙蓉本作树，花叶两相宜，慎勿迷莲子，分明立券辞。>
<秋月扬明晖，大空碧无滓，鸿鹄正翱翔，燕雀方栖止。>
<有儿不明经，好读子与史，仲容已预之，卿不得复尔。>
<长夜空漫漫，白日可于于，却笑宁牛角，不如庄蝶须。>
<楚国千年薮，岷山万里江，胡为入吟笔，政以落蓬窗。>
<秋濑喧石梁，临流不肯渡，与客坐忘归，山寒日将暮。>
<西子宴姑苏，灵胥赐属镂，如何居上宰，忠越不忠吴。>
<宫馆贮娇娃，当时意大夸，艳倾吴国尽，笑入楚王家。>
<竹火煎茶寺，菱歌载酒航，人间秋夕好，第一是钱唐。>
<魏井开冰洁，齐宫献服新，宫门无暑气，犹许艾为人。>
<花乾似委蜕，朵朵含坚冰，不忍辞根蒂，春寒亦自胜。>
<阑干护石泉，碧藓生纹理，狂飙送晚雷，应有潜蛟起。>
<昨夜一花开，今朝一花落，春事能几何，奈此风雨恶。>
<疏萍复浅水，微风浪不起，何处无天机，难为众解耳。>
<穷巷隔纷辙，端居对碧林，落日寒原暮，悠然松桂心。>
<草浅天边碧，花匀日脚红，须知亲帝泽，不必藉春工。>
<自君之出矣，缲丝头绪多，朝来理蚕箔，不忍见双蛾。>
<云袖危相复，霜钟韵政迟，忽然数声急，却是住撞时。>
<寻芳空茂木，斗草得幽兰，歌舞纤𫄨健，嬉游玉佩珊。>
<耕田馀半亩，今岁称大熟，小罐贮三升，大瓶贮一斛。>
<灵泉汇九漈，澒洞浮苍云，飞书乞佳梦，为报九何君。>
<句下出诸碍，翻身古剑寒，欲明如上事，须是髑髅乾。>
<云气晓来浓，前山失数峰，道人夜作雨，呼起碧潭龙。>
<春歌已寂寂，古水自涓涓，徒误时人辈，伤心作逝川。>
<大海渺无垠，自非人力为，天作与地设，古有何人知。>
<江色侵枫冷，松风入暮幽，莫愁樽酒尽，明月在高楼。>
<天寒昏无日，故乡不可思，访旧半为鬼，惨惨中肠悲。>
<莫叹归来早，那堪远别离，凤城春草绿，偏忆旧游时。>
<积雨水平矶，钩帘月上衣，照见珊瑚影，兰苕翡翠飞。>
<撑肠万卷书，不知何处著，寄语腐唇人，于兹宜领略。>
<藻荇参遮面，菰蒲耸立隅，飞来双野鸭，几幅画成图。>
<随风泉作态，欲落故盘旋，马尾飘天半，光摇双剑边。>
<岁晏风落木，野阴水增波，斋舲如傅翼，一举君谓何。>
<苍崖韫白璧，欲上渺无路，但照太史占，虹气贯宝婺。>
<物理窥开后，人情照破前，止堪今执笔，不可使持权。>
<空岩发灵籁，彷佛如风雷，只疑函宝剑，天遣六丁开。>
<下马古寺门，偶与山僧遇，相对两不言，蝉声在高树。>
<幽谷夏已深，槐柳阴初合，清昼落花风，禽声自相荅。>
<喜君归田里，况是狱中人，安得同君去，超然远世尘。>
<九日龙山饮，黄花笑逐臣，醉看风落帽，舞爱月留人。>
<官驿停乌节，山桥过马蹄，可堪离别思，烟树望中迷。>
<百宝装腰带，真珠络臂鞲，笑时花近眼，舞罢锦缠头。>
<五仙骑五羊，手持六本穗，有无何渺茫，丰穰足为瑞。>
<二亭岿然立，紫薇为题颜，朝晖射银钩，伟观压海山。>
<岁去愁终在，春还命不来，长吁问丞相，东阁几时开。>
<日照昆明水，云开少华峰，梦魂登览处，白发倚青松。>
<朝日照高树，幽人方启关，萧寥尘外事，风叶满窗间。>
<虚劲钦孤操，狂丛浪自多，讵忧风露损，方寸有萦萝。>
<宝剑千金直，英雄一寸心，徐君墓前树，风雨作龙吟。>
<一声清溽暑，几处促流年，志士心偏苦，初闻独泫然。>
<解颐匡鼎来，诗语穷益新，政用追前辈，不劳吞吾人。>
<青林郁蒙茸，长松度林表，所以蒋生径，无竹亦自好。>
<绣帐博山炉，银鞍冯子都，黄昏莫攀折，惊起欲栖乌。>
<柴扉春雨深，颇觉人事简，红烛夜结花，巧缀蜻蜓眼。>
<砧声起碧空，河里浣花红，照影入秋水，香囊裙带中。>
<烟草六朝梦，莺花三月游，秦淮风雨夜，楚客别离愁。>
<今岁韶光好，年中两见春，馀寒九日在，芳意一朝新。>
<云避南山晓，天回北斗春，荣光生八彩，寿色两嶙峋。>
<明有不见睫，智有不卫足，学静三十年，晚始悟无欲。>
<朝凭曲栏西，暮凭曲栏东，栏里梅花好，看花了病翁。>
<雨色澹微阳，归情已当急，空野夕凉多，共对青山立。>
<神锋入腕飞，青冥掣雷电，上考书吴公，第一明光殿。>
<翠翘玉搔头，湘妃赴蓬岛，如何谱骚人，不收此香草。>
<昨夜凉风起，笙簧满坐幽，何当裁万玉，吹尽楚天秋。>
<草虫设细网，小阱不可见，日日朝露中，群白草间现。>
<老夫悲暮年，天涯故人少，每望东南云，决眦入归鸟。>
<高堂弦诵息，呼童撤皋比，开轩望北山，静以省吾私。>
<骠骑极豪侈，后房多艳姬，可怜张净琬，不识半酣时。>
<忆昔登封日，山蹊困六飞，我来犹舍杖，共坐拂云衣。>
<寒食好天气，东郊踏晚晴，去年金碗出，今日有新茔。>
<操弧力不任，弹琴知者稀，白驹空谷里，吾道此焉依。>
<风檐诵新句，绝胜丝竹娱，此竹古来有，此诗今时无。>
<急起搴珠幕，迎夫自远归，开门星几点，方觉梦魂飞。>
<绰约花无语，间关鸟自吟，及时须赏玩，风雨不能禁。>
<门前三月雨，千树柳成丝，长条不与折，那得绾别离。>
<檐外雨初晴，幽禽四五声，桃花无限思，留客看清明。>
<上将可陵师，匹士志难移，如论惜短命，何得满长祇。>
<夫妇亦大端，乾男而坤女，一言在有别，不可欲败度。>
<胡生好山水，烟雨山更好，鸿雁书远空，马牛风塞草。>
<客送西州路，儿封北苑坟，凄凉蒿里挽，未必九泉闻。>
<种荷玉盆里，不及沟中水，养雉黄金笼，见草心先喜。>
<江风裂瓦鸣，浦口惊波作，君驾何不来，客心空寂寞。>
<两窦涓涓泻，无何后却前，谁能来酌饮，回意学相先。>
<自将山竹种，岂望便成林，一竿明月里，聊尔步清阴。>
<珠帘半床月，青竹满林风，何事今宵景，无人解与同。>
<宫相湮沦久，兹泉日夜生，泉存人不见，空复著虚名。>
<瓦沟初瑟瑟，隐几坐虚白，良久却无声，门前深几尺。>
<草枯根不死，春到又敷荣，独有愁根在，非春亦自生。>
<云山日在眼，飞观复看云，愿似崇朝雨，飘扬静世氛。>
<日暮苍山远，天寒白屋贫，柴门闻犬吠，风雪夜归人。>
<爱尔清狂甚，兼之才调殊，不须愁贝锦，已是握灵珠。>
<啼禽通梦寐，芳草过比邻，暖逼花期促，愁牵酒量伸。>
<材大难为用，心高不易招，穷通各有为，岂独会稽樵。>
<喜遇秦丞相，悲逢汉大夫，不知当磔日，犹记太仓无。>
<郴岭最高处，桐轩临水开，晚晴东北望，直见郁孤台。>
<衮绣行将复，沙堤百里东，病夫虽老矣，犹解赋豳风。>
<妙明属本来，舍利竟何物，功过了不知，终然是枯骨。>
<二仙牧群羝，食尽丹田草，化石几何秋，牧羊人未老。>
<西望多奇峰，北瞰独仙府，欲致武夷君，石坛罗桂醑。>
<玉露承金掌，溥漙下碧虚，内园知此味，应赐马相如。>
<君欲赋梅花，梅花若为赋，绕树百千回，句在无言处。>
<有时醉浊清，随意眠小大，何须酒池中，始了一生课。>
<斜睇向芙容，回身鼓兰楫，莫待暮潮生，宛转红妆湿。>
<文字读来倦，心情放去闲，梦回无一事，只有看西山。>
<乱山蔽天尽，丛涧绕山流，茅屋冷欲压，今日方中秋。>
<达摩从西来，不受梁武衬，却面少林墙，衣钵一万贯。>
<随缘驻瓶锡，顶雪已差差，莫道禅非学，心空不废诗。>
<跨壑浑无地，凌虚别有天，谁能身似鹤，纵步入苍烟。>
<千尺长江流，萦纡凡几曲，盘尽九回肠，云山黯然绿。>
<素脊鸣秋杖，乌靴响暮厅，刃飞三尺雪，白日落文星。>
<归来湖上寺，顿觉清有馀，月色何太白，照人心腑纾。>
<畏途随长江，万里沧茫水，游子去日长，壮心不肯已。>
<驱车漳水外，十里及鸣鸡，残月低军垒，青天散马蹄。>
<古鼎烧香篆，朝盘荐菜茎，澹然闲自适，何用学吾生。>
<四壁青萝月，长松白鹭巢，山风吹叶下，添覆一重茅。>
<泰岳聊逃雨，湘山偶阻风，伐树仍封树，元无罪与功。>
<零乱金错刀，参差凤凰尾，翠影落湘潭，秋风吹不起。>
<日午芳园归，欣然问主妇，瓮头酒如何，杏花开满树。>
<初月衔西树，微光寄远枝，空怜长夜色，难假片华垂。>
<临水玩芙蓉，一花还两影，上倚夕阳斜，下浸秋波冷。>
<春酿正风流，梨花莫问愁，马卿思一醉，不惜鹔鹴裘。>
<亲丧徒步负，万里历岷峨，何事今人说，惟知襦裤歌。>
<潮生荻岸平，日暮兰桡歇，篷底坐移时，开帘见新月。>
<今日花始开，昨日花尚好，欲知花故新，但看蜂多少。>
<白露蒹葭晓，寒塘静故幽，羽珍终自惜，不上古楂头。>
<血躁连蹄肿，筋风血作脓，芜荑鹤风妙，能杀此般虫。>
<白鹤暮归来，瑶琴未成曲，梅花闲自开，佳人在空谷。>
<腊残梅破靥，春近柳含滋，指日驩娱地，东风浩荡时。>
<憔悴江湖上，行吟雨雪寒，不逢渔父问，谁作楚臣看。>
<树萱灿庭花，风日当清昼，衣以斑斓来，持献北堂寿。>
<寄语红莲幕，当歌金缕衣，探春曾有约，今日已春归。>
<三让始循墙，一麾尝屡把，夔门德政碑，深镵仍大写。>
<竹树色依稀，苍苍拥翠微，枝头应带润，疑是泣湘妃。>
<楼角凌风迥，孤城隐雾深，万事随转烛，秋光近青岑。>
<家山知远近，身卧与云平，数载未归意，一楼风雨声。>
<幽禽啼一声，遥遥四山静，不见樵客归，苍麇出樵径。>
<夜寂秋偏爽，潮平月渐低，惯傍水禽宿，怕听水禽啼。>
<一种和风至，千花未放妍，草心并柳眼，长是被恩先。>
<天公幻天骨，自然吐奇秀，宁如宋人叶，三年雕始就。>
<道逢□须儿，痛饮说平生，一诺拔剑去，不告主人名。>
<布衲披云去，蒲团向月裁，故园芳草色，应遍雨花台。>
<童子偷无怪，先生老尚馋，采时留绝顶，猿鸟要分甘。>
<严冬风力重，寒谷鸟声幽，把此太和春，愿分天尽头。>
<谈笑沦漪阁，藤花竹叶间，易醒江上酒，难画雨中山。>
<记得荷香里，蛾眉唱采莲，千年龟欲总，不见叶田田。>
<窈窕山头井，潜通伏涧清，欲知深几许，听放辘轳声。>
<邻笛不须吹，惊喷枝头雪，主人日日来，长见开时节。>
<灵雨何从来，修篁有妍色，忆在逍遥堂，寒更听萧瑟。>
<闰年春过后，众树碧光鲜，已瘦梅枝影，关心又一年。>
<泉在白云里，云深泉更深，岂无千尺绠，空立万松阴。>
<我是拈花人，谁为散花女，花谢又花开，山禽无一语。>
<小哉蛮触战，鄙甚蛙黾怒，达人能大观，本以和平故。>
<亭寒照苦月，陇暗积愁云，今日山门树，何处有将军。>
<烟霏日夕佳，隐固胜于显，孰从而诗之，要亦山一蹇。>
<宗圣终无愆，遵王道如砥，人心真圣君，从心何不理。>
<只谓一苍翠，不知犹数重，晚来云映处，更见两三峰。>
<久负看山约，今朝见画开，想从东越去，移得过江来。>
<龙门多贵客，出户是贤宾，今日归家去，将与贵人看。>
<江南红豆树，一叶一相思，红豆尚可尽，相思无已时。>
<若道水无情，溪声流不已，一雨掩山窗，怀人清到耳。>
<月殿移椒壁，天花代舜华，唯馀采香径，一带绕山斜。>
<我有方寸心，无人堪共说，遣风吹却云，言向天边月。>
<多叶似太繁，浅装还越样，格韵细题评，远出红梅上。>
<昔日荒闲地，今闻市井喧，人情看促迫，无复似当年。>
<西有华胥国，北有拘卢州，那堪此中住，耐可少时游。>
<湘灵结芳馨，含思望遥浦，夫君殊未来，兰佩徒容与。>
<危坐秋林下，翛然古意生，山风吹耳净，幽绝涧泉声。>
<斗暄成小疾，亦稍败吾勤，定是朱衣吏，乘时欲舞文。>
<田田抗朝阳，节节卧春水，平铺乱萍叶，屡动报鱼子。>
<古镜明如月，珍藏玉匣深，羞将照妾影，留取照郎心。>
<二物情交合，三关路透通，性天云起处，光照洁庵红。>
<拂匣收珠佩，回灯拭薄妆，莫嫌春夜短，匹似楚襄王。>
<菱花背日寒，芡花向日暖，同是水中根，为心有长短。>
<自君之出矣，孤月鉴虚牖，思君如飞花，随风不回首。>
<别时荷未花，别后花生子，结得苦心成，红香抱霜死。>
<花时愁作飓，幸及肃霜成，留秆长三尺，烧盐作水晶。>
<把书敧枕看，书倦睡相干，睡好书堕地，觉来风雨寒。>
<天阍变化地，所好必真龙，轲意正迂阔，悠然轻万钟。>
<秋风满荒原，秋月亦皓皓，不见放萤人，惟见化萤草。>
<积雨莓苔色，秋风松桂林，莫随蓬鬓改，黄落见真心。>
<黄尘满金谷，山阴尚修竹，所以盘洲景，未足趣已足。>
<无药休轻举，生铅急下工，驾车须坎虎，起火仗玄风。>
<能言未是难，行得始为艰，须是真男子，方能无厚颜。>
<仙馆空青里，春船罨画中，鸥波千丈雪，渔笛一丝风。>
<青障矗林霏，白云映江水，何人出世心，嗒然隐吾几。>
<白发常多感，青春亦不平，落梅饶惨澹，新柳太鲜明。>
<云暗非关暮，花飘岂是春，晴光应十丈，不为住山人。>
<今日画眉长，相夸向夫婿，卿是谢家人，可能重咏絮。>
<朝饥下平田，饱啄还飞去，苍鹰日附人，肉食损高志。>
<堤边古木风，江上飞鸿影，秋江待渡人，立到前山暝。>
<春望亦堪怜，平芜远接天，不禁双燕子，飞出落花前。>
<正是南风天，故作北风景，客馆不成寐，展转发深省。>
<万壑摇苍烟，百滩度流水，下有骑驴人，萧萧吹冻耳。>
<力学如力耕，勤惰尔自知，便使书种多，会有岁稔时。>
<富贵情还在，相逢岂间然，绨袍更有赠，犹荷故人怜。>
<秋宴群芳歇，东篱独有花，敢云持晚节，不解斗繁华。>
<虚亭乱石间，中有潜虬府，澄湛源莫穷，旱岁为灵雨。>
<青郊鸣锦雉，绿水漾金鳞，愿得郢中客，共歌台上春。>
<野霁花争发，川长柳渐齐，春光更何许，多在杜陵西。>
<朝闻灵鹊语，夕见青镫花，空闺占吉梦，远客将还家。>
<修修青琅玕，霜雪不可折，肯随流水去，赖有岁寒节。>
<浅囿含桃老，雕盘角黍香，九重端扆处，星火正离方。>
<人事多翻覆，由来不可量，安知议郎女，远嫁左贤王。>
<璧水湛圜流，金波漾清沚，中有游鱼戏，荷香随风起。>
<江流写弯环，沙草纷幽态，新月傍洲生，群山巧于黛。>
<不听松风起，山窗生暮寒，惟愁天地老，留此画图看。>
<威凤高其翔，老鹤万里心，脱略谁能驯，兀兀遂至今。>
<北巷通南陌，门连五相家，水分池对岸，墙隔树交花。>
<风定雪新晴，尘埃眼豁明，青山似相识，终日伴人行。>
<苇岸风吹雨，沙汀月照霜，还同我兄弟，零落不成行。>
<昔年从羽猎，高入万重云，尚有冲霄志，难忘报主恩。>
<直钩何用钓，待月扫渔矶，鸥鸟双双下，怜人久息机。>
<鸥鹭依寒水，蒹葭静晚风，烟光秋雨细，树色碧山重。>
<一自燕京别，重逢是五霜，今朝又分手，千里塞烟长。>
<林居事幽讨，长诵敬斋箴，客至论今古，时兴策励心。>
<拿舟游范蠡，闭户坐潜夫，只有飞云意，遗君一物无。>
<夜半樟亭驿，愁人起望乡，月明何所见，潮水白茫茫。>
<龙江多美酒，春白与秋红，注以离支液，香生玉盏中。>
<月晕已知风，灯花先作喜，明日挂帆归，春湖能几里。>
<著力因求得，得后何庸力，无力却有力，绵绵自消息。>
<山中砖塔闭，松下影堂新，恨不生前识，今朝礼画身。>
<弓骑猎平原，春衣污酒痕，经过无旧主，苔闭孟尝门。>
<不见江南客，愿听江南钟，倾耳度遥夜，天寒多北风。>
<伊谁植斯桐，萋萋满幽谷，鸣凤久不闻，何当一来宿。>
<幽人卧丘壑，相伴唯孤鹤，夜半山风来，时闻松子落。>
<月明穿破裘，霜气涩孤剑，归来闭户坐，默数来时店。>
<南上鹅公鼻，东寻猪子龙，时时望烽火，争取最高峰。>
<泠泠渭曲风，漠漠湘皋雨，春雷昨夜鸣，龙孙忽昂起。>
<遍陇敷青绿，桑麻共几家，满城罗绮子，应笑不栽花。>
<长安生素月，流采媚朝阳，一照西宫去，凄清若有霜。>
<生女有所归，莫嫁吴中估，江头望回船，日日多风雨。>
<我欲乘黄鹤，飘然物外游，槛前怀古泪，且为祢衡收。>
<绘彩双灯烂，分辉自御筵，玉堂留盛事，何异赐金莲。>
<洞庭山下去，白浪接天流，烟波十万顷，少个打鱼舟。>
<夜半长生殿，金钗恨最长，分明后身是，环子伴三郎。>
<立意在笔先，下笔贵遒劲，公权有格言，笔正由心正。>
<郊原正早秋，露下芦汀湿，忽见一禽来，只傍疏枝立。>
<寻云路公榭，招鹤路家池，记取还山客，风流此一时。>
<惜矣戴良诞，贤哉庾域诚，真能感鹤唳，何至学驴鸣。>
<孤村临野渡，轻烟罥前渚，借问往来人，孰是停桡处。>
<人生既已死，生理那可得，千古一孤坟，空山落寒月。>
<道人不出山，偃卧一茅屋，独有南山云，时到檐前宿。>
<流落客边州，刀环在马头，莫怜杨柳色，管取只封侯。>
<士元应展骥，百里聊尔绊，函继三异声，江述凭东观。>
<先朝肇大礼，群议竞纷然，文成问不答，聊尔咏青天。>
<哀怨杨叛儿，骀荡郎知否，香死博山炉，烟生白门柳。>
<瑞日浮丹阙，仙云满玉舆，更传长命缕，宝历万年馀。>
<男女不亲授，宁亲笔父书，如何出腹子，两个是胡雏。>
<憔悴逢新岁，茅扉见旧春，朝来明镜里，不忍白头人。>
<灵台尘不止，尘止非灵台，爱此一泓水，曾栖灵物来。>
<云木气氤氲，风光日日新，丰谣随五马，来此听班春。>
<别来十二月，去到漏天边，不是因逢闰，还应是隔年。>
<石泉袅长萝，烟翠满山室，忽闻空中音，幽人美瑶瑟。>
<披时响萧骚，卧处堆偪仄，傲然烟雨中，安知有睢泽。>
<亭午人烟冷，天寒鹳雀饥，钓船收不住，大泽捲游丝。>
<何处黄鹂语，玲珑芳树间，可怜求友意，飞去又飞还。>
<美人湘北岸，翠盖倚中洲，斜日雨初歇，断云横未收。>
<罗帕覆春风，连鞍赐有功，蹄高骑得称，身出万军中。>
<内厩多龙马，奚官晚更调，独矜红叱拨，老气压天骄。>
<室静客稀赏，地偏花更清，自开还自落，宛似野人情。>
<泉清孤月现，夜久空山寒，不用取烹茗，自然涤尘烦。>
<西从徼外来，东去还归海，徒闻朝暮声，讵识年华改。>
<宛陵有灵根，圆红珍可芼，卫人感齐恩，琼琚未容报。>
<妾堕高楼日，名园花正开，如何金谷友，不见一人来。>
<皎皎河汉侧，离离秋月影，扬辉出海峤，流光照金井。>
<天骥盐中蹶，瑶钗井底沈，如何起阡陌，坐致万黄金。>
<自携折脚铛，煮芽仍带叶，客至请渠尝，俗尘消旷劫。>
<虎谷名金山，客行初未识，日午山下过，人面黄金色。>
<逊位峻相绝，弃飘焉足云，独怜尧舜日，危行已如君。>
<天地平如水，王道自然开，家中无学子，官从何处来。>
<峭直馀高节，苍寒只旧丛，暮年霜雪意，未可薄衰翁。>
<开轩仅寻丈，水竹亦萧疏，客来须起敬，题榜了翁书。>
<岭海炎蒸甚，秋分气始凉，无劳弃𫄨绤，此地少风霜。>
<素琴本无弦，白云本无心，虚舟在野外，知他浮与沉。>
<初日照岚霏，一岩云草飞，班班千万点，都上越罗衣。>
<群居有深益，相视无馀事，此道存诸中，瞭然见眸子。>
<肺病休疑冷，腥膻不可为，但将凉药疗，莫使小猪脂。>
<我爱韩亭好，文公像逼真，音容虽已往，英概恍如新。>
<妾家红蕖曲，绿水春满满，㶉𫛶不肯飞，双栖落花暖。>
<茂叶团阴密，繁枝结实低，独行时自摘，分食到童儿。>
<名花散奇香，幽苔多净绿，清昼轩中人，琴书自相续。>
<天风吹古秋，独立殿寒馥，我父昔爱之，终身不忘菊。>
<倚马挥万言，跨驴哦一字，迟速不须论，纫云看奇思。>
<掇芽无掘根，掘根芽必空，乌糯亦彊名，安得隳农功。>
<已载相如赋，还披杜老诗，团团自长叶，佳实欠累累。>
<与物风迎浪，澄心月印湖，床头不须易，本自一尘无。>
<日落大江头，返照江村里，独有羡鱼翁，垂纶收不起。>
<一镜无浮云，澄波彻下上，但得会心处，何须濠濮想。>
<江水五百里，上有兰与芷，采之遗所思，含情似江水。>
<此君俨相峙，清坐一晤啸，天风振空声，万境通寂照。>
<夜尽舟未息，鸡鸣谁家林，草根微露白，稻田已生孙。>
<别离无远近，不见只生愁，安得青云路，常时并辔游。>
<谁云沧溟深，一吸了无在，试问何样人，身如椰子大。>
<华山高崔嵬，云气自来往，只见巫女峰，难辨仙人掌。>
<莫放双眉皱，休嗟两鬓蓬，耆英图里看，若个弟兄同。>
<短羽已缡褷，弱胫方屴岌，母也向何处，开口犹仰食。>
<野色连长薄，河流划大荒，东南仰刍粟，由此达艅艎。>
<积雪暮山寒，枝枝入肺肝，高风吹不尽，一半更须看。>
<山林有灌木，其大可蔽牛，藓石眠清阴，坐间天地秋。>
<萧洒桐庐郡，家家竹隐泉，令人思杜牧，无处不潺湲。>
<古树夕阳尽，空江暮霭收，寂寞扣船坐，独生千里愁。>
<朔风振林壑，楼殿虚无间，半夜云开月，流水满空山。>
<向道鲈鱼美，须渠太白浮，季鹰归未得，空忆五湖秋。>
<新人能越语，旧人能燕歌，燕歌音调悲，宛转叶云和。>
<哀歌抚剑匣，雄剑且莫鸣，风云倘不负，仗尔事横行。>
<敲泉惊宿鸟，乞火动邻僧，无与共吟啸，呼猿下古藤。>
<草色侵书绿，依山多得阴，月高猿挂树，惊起夜栖禽。>
<不辨宾与主，谁知是与非，夕阳相对坐，应是话投机。>
<结根岂殊众，修柯独出林，孤高不可恃，岁晚霜风侵。>
<胸中有奇趣，诗成谈笑间，往来无一事，城郭似居山。>
<寂寞幽人宅，低回长者车，坐令门巷迥，情以主宾摅。>
<万木吼穹谷，驽骀屹不前，犹胜望尘客，伫立九衢边。>
<渭水流风远，严滩志节高，沧洲明月底，老兴弄渔舠。>
<虽云却五辛，段食犹自宽，要和禅悦味，不在欢喜丸。>
<艇小如凫雁，轻摇出海门，阿姑知未许，梢上有花盆。>
<一落何迟回，飙轮久莫驭，怅望山头云，徘徊山下路。>
<雪挫更霜摧，寒心未易回，庭前皆古意，何必问西来。>
<乱山对舆梁，积水闭上闸，小史唱短筹，长年晒旧衲。>
<毁誉平千载，穷通譬一毛，虹蜺千丈气，岂便伏蓬蒿。>
<云间双剑峰，壁立望西东，天地本无外，江山还自通。>
<百品消愁药，三生解语花，一时都聚在，方外酒仙家。>
<肃肃霜林静，高岩悬玉镜，何处壑中猿，一啸千峰应。>
<秋草渡边渡，夕阳山外山，溪头只小鸟，飞去又飞还。>
<云里秋风候，新蒸薯蓣香，我客期不至，潮水到寒塘。>
<铛心浮蟹眼，垆畔响松涛，饮罢风生腋，南轩月正高。>
<历历眼中山，依依原上柳，何许最关情，飞花重入手。>
<雨足秧分圳，风清麦弄岐，圣心涵水镜，即是太平基。>
<爱濯蔷薇露，凌晨试折来，低鬟犹未插，含笑傍妆台。>
<吾亦完其我，夭寿我何关，人毁与人夺，似隔几重山。>
<成须千年固，钜石不可摧，惟君心如石，乃是为梁材。>
<香厨临竹港，易损牡丹芽，却渡兰桡过，檀槽滴落花。>
<人人有灵府，过化尔风霆，何处更仰泉，万物自流形。>
<见说浮山麓，深林绕石溪，何时拂衣去，三十六岩栖。>
<渔舟入浦溆，水流舟亦驶，回看水色鲜，错认暮山紫。>
<青山意不尽，还向月中看，明日归城市，风尘又马鞍。>
<万纪因心画，千言萃圣文，总缘笔有彩，随处掞风云。>
<谁似夷民乐，欢呼醉即狂，妇人无妒忌，儿女各成行。>
<老去眼生花，儿方学画鸦，聊将二十字，要识汝传家。>
<萎蕤紫翠间，珍禽自游戏，何当觅羽人，共跨青鸾去。>
<我家八桂树，君家桂无数，枕中鸿宝书，何如小山赋。>
<恬和效春律，芳茂若秋松，杯毕花枝放，吴伻俳笑空。>
<东来细溜长，西去馀波涨，能收四海心，乐此一渠上。>
<有月曾同赏，无秋不共悲，如何与君别，又是菊花时。>
<东风吹月出，照见妾家楼，荡子从戎去，边霜尚满头。>
<花时懒看花，来访野僧家，劳师击新火，劝我雨前茶。>
<凤鸟久不至，鲁叟悲道穷，谁从双井上，手自种梧桐。>
<莎草迷裙绿，荷花上颊红，荡舟人不见，回首背西风。>
<滟滪亦有堆，黄河岂无柱，借问覆舟人，何如吃茶处。>
<理罢紫桐琴，良宵成独坐，嫦娥似赏音，流光时照我。>
<相见是非多，但旁观便了，庶无人共知，鼻孔长多少。>
<蚤为儒冠误，齐心学竺乾，而今林下塔，夜夜戒光圆。>
<郎身虽自亲，郎意不可保，素手理瑶琴，郎听不言好。>
<不到清溪路，人间千过春，青溪人不老，应怜郭景纯。>
<焚香云满窗，坐啸风生竹，惟有青溪人，时来访幽独。>
<缥缈碧琅玕，森沉下彩鸾，佳人翠袖薄，日暮不胜寒。>
<已断鹰隼猜，仍叨主人惠，皎洁静天姿，双栖莫相忌。>
<浩浩凌云志，巍巍报国心，忠魂与潮汐，万古不消沈。>
<自爱看秋水，鸥闲我更闲，蓼花洲渚里，随意弄潺湲。>
<花鸟最娱人，良工笔更真，双栖无限思，长占一枝春。>
<前不见古人，后不见来者，此事久已然，如何初涕下。>
<倩盼动婵娟，常持六万言，金沙滩上月，五欲浪中翻。>
<骨肉他乡别，干戈远道心，倘过杨子渡，约略较愁深。>
<不见我公久，摇摇动心旌，敢以一瓣香，为公罄精诚。>
<江阁云笼树，溪流水泛花，相逢浣衣女，不敢问谁家。>
<桂密岩花白，梨疏林叶红，江皋寒望尽，归念断征篷。>
<交情契金兰，燕乐非丝竹，我歌古别离，语尽君当续。>
<上竺雪来时，四山都作冻，团团玉屏风，围绕浑无缝。>
<早雁忽为双，惊秋风水窗，夜长人自起，星月满空江。>
<吾友石民瞻，平生书画忺，曾为彭泽令，柳下识陶潜。>
<雪斋凡数种，此种出清漳，或作西斋号，南州许擅场。>
<南山正相值，虚阁出林杪，不待清风生，修然游八表。>
<蟠桃微具体，一岁一番开，唤作昆仑种，疑从金母来。>
<井梧纷堕砌，寒雁远横空，雨久莓苔紫，霜浓薜荔红。>
<日养千花气，风和百和香，君王自仁寿，柏叶更称觞。>
<白雪满湖村，夜深仍出门，湖边千树林，一一玉龙蹲。>
<再吐金枝焰，重开玉树花，非关耽夜饮，直是眷年华。>
<愿君为罗浮，不愿为太华，罗浮合不离，高为南岳亚。>
<重九昨朝是，无人送酒来，柴门终日闭，辜负菊花开。>
<极目胡沙满，伤心汉月圆，一生埋没恨，长入四条弦。>
<□贝秋风实，丹砂夏日花，何年安石国，不上指南车。>
<风月不如意，寺楼高处吟，城中十万户，一雪太平心。>
<边奏行台急，东华夜启封，内人催步辇，不候景阳钟。>
<谨独功深切，防微意最玄，争交真在此，要不愧皇天。>
<松道须雨洒，山扉遣风开，尘念自起灭，至人无去来。>
<冠盖游从日，欣然萃一乡，田原总如昨，谁复嗣馀芳。>
<冷艳凝轻露，清香度晚风，如何冰玉质，却学小桃红。>
<岁穷压霜雪，春至喜风露，一枝蜡花梅，清香美无度。>
<小径偏宜草，空庭不厌花，平生诗与酒，自得会仙家。>
<玉尺沈埋久，得之铭篆深，指磨露正色，扣击吐哀音。>
<寒山无人行，夜久众籁歇，只有独游人，石上坐明月。>
<春水春池满，春时春草生，春人饮春酒，春鸟哢春声。>
<亭轩入空碧，极眺烦虑开，汉树有葱茜，陇云多徘徊。>
<过作抛人去，非真我独知，如何立不定，却有独来时。>
<鸢鱼自飞跃，乌兔自追奔，中有古道在，难与时情论。>
<骢停太行上，心绕独鹿下，遥遥见飞云，徘徊泪沾洒。>
<我见匠者夸，语默玄妙句，不善本根源，巧布祗园事。>
<岁晚岂不念，风雨漂摇之，但当护木根，纷纭尔何为。>
<闻说融峰下，灵香似反魂，春来正堪采，试为𣃁云根。>
<青青溪畔山，湛湛溪中渌，窈窕亭上人，听歌采莲曲。>
<世事春风转，荣枯一梦间，绣衣人不见，孤冢旧家山。>
<四翼薄于纱，纤尘不相著，只在钓丝边，渔翁素盟约。>
<湖南堂宇深，湖北林亭远，不作过湖桥，两处那相见。>
<久不闻山歌，南风五月多，牧童呼伴侣，吹笛下西坡。>
<出仕惭无补，长年咏式微，天公怜我意，一旦许来归。>
<几回桂州梦，欠一桂州诗，何日万里外，吟梅真大奇。>
<月上桐阴薄，闲阶夜气清，与君到晓坐，幽思自然生。>
<夺取燕支山，收得嫏嬛记，一似蕊珠宫，一似汾阳第。>
<大音声自希，赏音人亦寡，宁可逆汝耳，不可废作者。>
<贞士不易悦，曲士不易结，胡为乎营营，空尔成劳拙。>
<密密万山重，一派哀湍泻，此志入瑶琴，当有知音者。>
<世间平远景，万幅在洪家，晚至番君国，方知不是夸。>
<左右盼江湖，游人憩半途，山高步步上，何用叹崎岖。>
<日暮山如隐，春来鸟似狂，逍遥北窗下，寤寐即羲皇。>
<书窗二尺檠，炉亭一樽酒，别去七十年，此乐重回首。>
<饮啄殊自得，水田稻粱秋，宁因谋一饱，失却网罗忧。>
<作者正七人，饮中空八仙，长斋讵容醉，晋也合逃禅。>
<何以散廓落，下山复上山，白云怀袖里，红树有无间。>
<浮萍逐流水，水去萍著泥，尔自失所依，出处安得齐。>
<短筇穿白云，直上孤峰顶，下瞰六时崖，前临七折岭。>
<梅花今正发，折尽向南枝，相送河梁晚，春风动柳丝。>
<开窗种修竹，凿石搆方池，良夜月来此，劳生几个知。>
<随雁过南岳，冲鸥下洞庭，何如不出户，手把离骚经。>
<繁弦奏渌水，长袖转回鸾，一双俱应节，还似镜中看。>
<别来才一书，似若向兄疏，逢人问江右，说兄不敢虚。>
<云篆摹仙印，香菰缠彩丝，风回五明扇，日丽万年枝。>
<日里飏朝彩，琴中伴夜啼，上林如许树，不借一枝栖。>
<昔贤爱丝竹，谬以山水托，谁知此清音，原是昆仑箨。>
<列城二十五，去国一百舍，西夷蚁穴通，南岛鲸波驾。>
<灰飞季秋管，云暗巫山峰，我欲廓氛曀，试呼黎与重。>
<髫龀随二亲，旅泊承天寺，姆抱殿上嬉，忽睹瞿昙氏。>
<明月照齐州，玉龙栖欲起，壮士肠夜回，寒衾泼秋水。>
<柳公本书生，忠勇著岳鄂，盛山戮奸吏，馀威震夷落。>
<怀哉丈人行，四海空交游，桃李不识面，一生慕荆州。>
<烈烈西风里，蓬芜一扫空，虽留生意在，已废半年功。>
<种桑蚕已成，新丝踊方贵，入城卖丝归，田租巳完未。>
<子猷癖爱竹，无梦到香影，雪夜棹匆匆，未必有诗兴。>
<彖辞六十四，三十四言贞，干事匪正固，难求心外亨。>
<惟敬能生乐，恣睢成闷怀，寻常莫造次，戎好笑中来。>
<短发霜前草，浮名镜里花，风烟皆过客，宇宙即□□。>
<水与晴光净，天连野雾长，吟诗秋叶落，眺远惜年芳。>
<常欲栖山岛，闲眠玉洞寒，丹哥时引舞，来去跨云鸾。>
<问姬酪酥蝉，云是羊脂造，更煮野驼蹄，知予性所好。>
<细剪银河水，并刀不露痕，南枝春意早，别是一乾坤。>
<隋将移城时，凿供万夫饮，清泠寻丈馀，倒浸青天影。>
<瓜香浓欲烂，莲莟碧初匀，含笑知何处，低头似愧人。>
<春事归桃李，西风响未休，长官三径晚，丞相一坡秋。>
<春意逼溪桥，寒香闭蓬户，山人不出门，驿使在途旅。>
<碧海瞰危亭，波光混大清，旷怀知乐此，夷险本来平。>
<扫地心已净，读书门懒开，碧桃花落尽，犹未觉春来。>
<深根藏器时，寸寸抱奇节，遭时上风云，故可傲冰雪。>
<东去无边海，西来万顷田，松山沙径合，朱紫出其间。>
<风引上春香，雪弄南枝色，为有惜花心，楼中莫吹笛。>
<怒浪淘晴雪，惊雷日夜奔，洪流将碧落，空自势相吞。>
<西山一何高，东海一何深，惟应天上月，得见两边心。>
<终夜雨潇潇，闷杀孤舟客，滴滴打蓬声，错讶灵妃瑟。>
<积草池头夜，珊瑚红欲然，只知惊宝色，铁网更何年。>
<桑下不三宿，阁中经半年，青山满庭户，虽好莫留连。>
<骅骝绝代无，晚去犹见画，萧然千里姿，耸立亦闲暇。>
<笔削吾何倦，春秋以没身，诸侯多史记，采取托何人。>
<柔条缀繁英，拥架若深洞，是处欲清香，凭风为持送。>
<如何布衣至，依旧布衣归，且向苕溪曲，三年守钓矶。>
<才脱锦衣绷，童颜娇可诧，只恐妆鬼时，爱之还又怕。>
<山色已含暝，叶声新报秋，廿年尘土客，吟眺不胜愁。>
<久困尘埃梦，暂随香火缘，栖鸦急残照，我亦踏归船。>
<山静四宇幽，松涛半空落，采药夜归来，黄云引孤鹤。>
<先生啸诺馀，尝欲访青士，门生可举舆，不必命儿子。>
<桑叶绿如烟，春蚕对妾眠，吐丝何太苦，心绪两缠绵。>
<谈王公所期，言霸世亦贱，不意周官书，仅似商君传。>
<大奴司虎苑，骠骑牧龙廷，不拟歌秦铁，重看赋鲁駉。>
<阴风吹白羽，皎皎云中澄，谁谓终非水，人言不是冰。>
<秋风几万里，一色是青云，谁信天山路，无书可寄君。>
<眼暗没功夫，慵来剪刻粗，自看花样古，称得少年无。>
<相随不觉远，直到暮烟中，恐嗔归得晚，今日打头风。>
<可怜双飞凫，俱来下建章，一个今依是，拂翮独先翔。>
<春色二分过，花枝一半开，天涯芳草遍，游子几时回。>
<返照有馀景，西风无限情，暮蝉与孤雁，处处送秋声。>
<系舟西岸边，幅巾自来去，岛屿花木深，蝉鸣不知处。>
<地入临安界，山藏遏逆村，夷门解迎客，牵马到柴门。>
<真仙不住山，那有山中迹，同是谪仙人，相逢不相识。>
<宝地乘峰出，香台接汉高，稍觉真途近，方知人事劳。>
<艾叶翻翻白，榴花叠叠红，年华惊客枕，心事逐邮筒。>
<阴阴亭际间，相顾惨离颜，一片云飞去，嵯峨空魏山。>
<西湖频送客，绿波舟楫轻，春入萝径静，浪花翻远晴。>
<见底高秋水，开怀万里天，旅吟还有伴，沙柳数枝蝉。>
<闻道更新帜，多应废旧旗，征衣无伴捣，独处自然悲。>
<若以雪见我，以林为吾家，君其非诗人，不能识梅花。>
<长圆宜有缺，久晕讶无风，留此一轮满，须知万古同。>
<已涉艰危地，方能处燕安，人间不可忽，须向静中看。>
<山回雾气湿，生意鞠砰隐，石道苔藓春，松花郁金粉。>
<亭废名犹在，春来花自芳，犹馀蜀中锦，爱惜比甘棠。>
<万木冻西壑，夜禅雪窗白，山深人不来，惟有罗浮客。>
<看泉寻发脉，泠泠下空虚，莫言人迹隔，或有避秦居。>
<蟾蜍月中兽，生与嫦娥居，多谢思君夕，流光满玉除。>
<碧草侵环堵，江月醮柴门，三咽谁家笛，孤砧何处村。>
<人心甚可畏，动炽如奔霆，虽以刀锯降，不能为之宁。>
<雪片拥颓垣，衣裘冷于甲，香醪不满榼，藤枕攲残腊。>
<积泪消春色，好花思锦城，贵人难入耳，祇是恼羁情。>
<天畔敞瑶台，琼花春不落，海鹤语千年，仙风满城郭。>
<知君林下风，多在雪霜中，笑他何水部，却向广陵东。>
<窈窕复蒙茏，千山万竹中，幽人夜惊起，秋雨共秋风。>
<英雄未得志，落魄有谁怜，一饭寻常事，千秋颂母贤。>
<翠袖舞春晖，光风圣得知，夜深浑不寐，玉露点罗衣。>
<石榻寂不寐，松风鸣夜弦，三更山月晓，蟾影覆人眠。>
<的的黄金色，□□白玉辉，既能明自照，何用暗中飞。>
<采采不盈襜，幽芳逐微步，欲为公子裳，敢谓行多露。>
<寒威动房帷，悲风起罗荐，妾恨井中冰，结时君不见。>
<回毂过英利，乌飞正及晡，残年途次蹙，旧学客边芜。>
<一鹤为前导，奚烦绛节哉，樵苏私借问，何处地仙来。>
<人行秋色里，诗入画图中，笑指白云顶，猿啼第一峰。>
<习静山中处，孤吟绝往还，晓烟收尽处，坐见隔江山。>
<今日荷锄倦，嘉蔬没四垣，客来春酒绿，风雨夜开园。>
<一向传宣唤，谁知不复还，来时旧针线，记得在窗间。>
<谁道秋容澹，名花带露秾，画眉声欲碎，莫放晓妆慵。>
<堂前紫薇花，堂下红药砌，繁华天上春，偪仄人间世。>
<三月豆苗长，麦盛豆苗低，隐隐前山雷，紫花落如泥。>
<孙郎惜春句，平澹古未闻，譬如春江波，因春自成纹。>
<青鸾五尺尾，一半入青霄，老眼摩挲认，方知是竹梢。>
<桃叶三春好，桃花复似霞，君心爱桃叶，不肯爱桃花。>
<一朵折春风，花浓意更浓，而今映花面，不似向时红。>
<朝眠岩顶云，莫醉岩底石，岩花不知老，香堕几千尺。>
<此心初无住，每与物皆禅，如何一丸墨，舒卷化山川。>
<浅浅泸潇水，粼粼碧玉光，马蹄飞电疾，突过板桥霜。>
<箫鼓迎春至，烟雰向晓开，棠阴听讼罢，菖叶劝耕来。>
<南涧静者徒，小试扶颠手，期毕栋宇工，拂衣入岩岫。>
<天地不为小，一身无所容，荆榛是何物，往返迷行踪。>
<烟火动村落，晨光尚熹微，田园处处好，渊明胡不归。>
<篱落围秋色，株梢罥晚晖，菊花供曲尽，桐叶饲鱼稀。>
<洞庭落日黄，虹气映林薄，远水插山根，断厓倾云脚。>
<何处乾坤妙，天机各洒然，相看今满眼，老子更何言。>
<圣化行万方，江湖无射宿，淡月映芦花，平沙睡应熟。>
<有路入仙都，何人到鼎湖，秋风夜来急，吹落碧莲无。>
<山腰一抹云，云起知何处，争渡小桥寻，天风又吹去。>
<钟鼎本玩世，富贵徒苦人，何似天地间，萧然一闲身。>
<倒景射长林，翠色染树下，流水浅复清，幽人坐如画。>
<月女乌云滑，瑶笄坠许长，花神藏不得，清露一帘香。>
<成汤之盘铭，新焉旦复旦，未闻作圣功，毫厘有间断。>
<少年游太学，负气蔑诸生，蹉跎三十载，今日海隅行。>
<堂阴有奇石，如芝复如云，望云怀友生，采芝招隐君。>
<□□尚纷扰，烛龙深伏藏，金鸡不能忍，腾出照扶桑。>
<门临绿野尽，鸟下清江深，借问王孙意，宁知春草心。>
<寂寥谁作侣，耿耿一寒釭，薄暮西风急，呼童掩却窗。>
<丛木翳重岑，幽人在濛𣿞，疑是葛天民，混沌犹未死。>
<清风生两腋，雪乳啜云团，便拟乘风去，翻嫌缚小官。>
<欲问金沙信，聊登度雪台，碧桃良解事，开过架梢来。>
<早被婵娟误，深宫二十年，自题秋扇后，明月不长悬。>
<润爱娟娟色，清怜羃羃阴，何因扫苔石，来此坐鸣琴。>
<萧洒低低屋，虚明小小窗，客间那得许，窗外更寒江。>
<张陈翻覆易，管鲍始终难，帝腹容加膝，刘郎尚岁寒。>
<石不漱石窦，铿旗下如乳，板屋有居人，终年听风雨。>
<兰与竹相并，非关调本同，氤氲香不远，聊为引清风。>
<匠馀留片木，榰案定攲倾，不是乖绳墨，人间地少平。>
<入门如电拂，后土合知无，回头却问我，终是病迁芦。>
<徙封馀赤蚁，逐气布青蝇，欲市金台骏，黄河又不冰。>
<黠虏犹违命，烽烟直北愁，却教严谴妾，不敢向松州。>
<官柳何青青，低垂覆江岸，日暮无人行，风吹几枝断。>
<紫燕来春社，衔泥补旧巢，不嫌茅屋冷，肯与作贫交。>
<朱颜苦难驻，花里一蜉蝣，荣落须臾事，谁能得白头。>
<湖山叠若屏，偶作湖山长，以兹赠往来，尽日风泉想。>
<闲坐数落花，水流春似雨，忽听流莺声，愁心巳如许。>
<何处最悲辛，长亭临古津，往来舟楫路，前后别离人。>
<燕角号良材，楼烦劈未开，秋风悬臂出，何处一鸧来。>
<残暑无多日，幽居近小江，酒醒中夜起，松月入山窗。>
<宫树堕晴雪，凝寒入毳裘，邻娃取冰箸，道是玉搔头。>
<风雨正甘寝，云霓忽晚晴，放歌虽自遣，一岁又峥嵘。>
<甘桃不结实，苦李压低枝，轮王千个子，巷伯勿孙儿。>
<船头酒多少，船尾阁春沙，恰到溪穷处，山山枳壳花。>
<江水何茫茫，北风送南寒，搅我幽人怀，极目驰江干。>
<年年筑边城，敌骑犹出没，夜深沙月寒，空照杞梁骨。>
<夜静凉飒发，轻云散碧空，玉钩挂新月，露出青芙蓉。>
<君家溪水上，种竹绕幽栖，雨后翠阴合，钩帘听鸟啼。>
<天以行故健，火以宿故壮，卓哉主一翁，挈我洙泗上。>
<大堤春日暮，骢马解镂衢，请君留上客，容妾荐彫胡。>
<家山花柳春，侍女髻鬟绿，出处亦何心，晴云在空谷。>
<万法皆应舍，何论泡影身，岂因禅定力，久已渡迷津。>
<今日花前饮，甘心醉数杯，但愁花有语，不为老人开。>
<贪看滩上凫，回头忽相失，何如贪程心，翻恨滩舟疾。>
<泠泠月上风，泫泫花间露，碧草多于兰，美人叹迟暮。>
<西底空流水，东垣但聚云，最伤梅岭望，花雪正纷纷。>
<寒塘凉雨过，一夜新水长，初日照芙蓉，坐看灵蔡上。>
<观棋坐斧柯，四面青山色，回首一千年，桃花烂春碧。>
<峻岭横天插，长江夹地流，倘能城大顺，谁敢犯延州。>
<少年爱春日，羯鼓闹春盘，一自不家食，春盘岁岁闲。>
<静夜砧初动，凉风雨乍收，一钩新月上，应照故园楼。>
<与君生死别，三四岁星周，梦语分明记，相悲各点头。>
<书院今人迹，繁台古代名，楼花番入燕，塔树不巢莺。>
<种竹隔流尘，清阴满户庭，自公有闲暇，常对岁寒青。>
<三百六十滩，相逢相见湾，舟师怜远客，数问几时还。>
<清光十五度，此度倍堪怜，再满应同夜，重看却异年。>
<韩子不肯佛，饶操苦出家，何如妙净老，紫橐碧莲花。>
<独酌圣贤酒，新尝子母瓜，丁宁林下友，莫道故侯家。>
<竹浊蟠小径，屈折斗蛇来，三年得归去，知绕几千回。>
<传家惟食力，笔札当躬耕，酌水漱残齿，优游度此生。>
<法雨渍云梢，点点甘露滴，舌本自清凉，西江不须吸。>
<窗寒雪乱飞，雁带边声过，对影却增愁，吹灯暗中坐。>
<纨扇长门月，罗衣别殿秋，西风吹玉树，先到玉阶头。>
<我实假众力，送君游蛮荆，滩危不可前，徒有济川名。>
<下帏恣午睡，怪杀鸟相呼，起来慵刺绣，窗下理菖蒲。>
<花片洒行廊，苔痕上赭墙，阜陵游幸处，花草亦悲凉。>
<明月在天上，流光遍草莱，平生一樽酒，思与故人开。>
<一丘封竹弟，万石齿金昆，收拾甲乙品，庄严可款门。>
<心如一片苗，是苗皆可植，莫种谁堆培，莫容荆与棘。>
<龟雒俨如故，玉灵诚有知，归舻带江海，澡濯我清伊。>
<吟昔从军瘦，生涯出仕空，山中破茅屋，日日是秋风。>
<红稀天有情，绿暗春无兴，游子雨中眠，梦里年光尽。>
<有客须教饮，无钱可别沽，来时长道贳，惭愧酒家胡。>
<有口但饮酒，无悰亦作诗，它年宦南北，还忆在家时。>
<石屋龙潜处，题名忆长公，洞门喧水籥，苔径失西东。>
<我爱西岩好，三台接九天，何时飞阁里，东海看桑田。>
<士固不可辱，人殊未易知，元来座上客，不及箦中尸。>
<倦鸟投林处，斜阳在树枝，薄云收未尽，山雨乍晴时。>
<春到孤山未，因梅见物情，南枝与北干，各自有枯荣。>
<怪石裹苔钱，高耸百馀尺，我至辄呼名，依稀点危额。>
<药室散清香，薰笼腾火气，助我活人心，补泻随宜制。>
<东风吹梅梢，飘摇泣香雪，下有野草根，崭然竞时节。>
<士不论穷达，离乡即可哀，白头孙七十，岁岁埽松来。>
<小桥横断涧，扶醉往来轻，日暮不归去，临流弄月明。>
<直上怀濂阁，愁深虎豹关，九重天浩荡，赢得老僧闲。>
<氛埃痛扫溉，邻里谢将迎，默坐无馀念，欣欣物自荣。>
<客来不开门，门外犹通刺，并欲杜此门，支以巉岩石。>
<结庐南山下，经岁少人来，云罩庭阶静，呼童归不开。>
<孤窗念常静，境远自消愁，几研足清对，忘言意亦幽。>
<矶根浸寒水，细草绿如发，夜鱼不受饵，石上坐秋月。>
<涧下鸣琴响，披衣白露寒，忆在东林宿，僧来石上弹。>
<曲礼毋不敬，圣门恭而安，少成复习惯，心广仍体胖。>
<夜久叶露滴，秋虫入户飞，卧多骨髓冷，起覆旧绵衣。>
<草色连云色，山光接水光，危楼一百尺，旅雁两三行。>
<天问地能答，水虫竞百戏，神奸载九鼎，三箧亡由记。>
<绿叶映芳蕤，贞姿在空谷，纷纷世人同，寂寂君子独。>
<醒时白云歌，醉作青海舞，笑迎圯上翁，竟与麋鹿聚。>
<寒荫竹梢云，清分稻畦水，无令鸥鹭知，惊散菰蒲雨。>
<栈道险复险，客怀愁更愁，万山俱绝壁，一水不通舟。>
<羞整越罗裳，晨梳到晚妆，盟心秋水白，举首远山苍。>
<门外春将半，岩冰暖有声，玄沙曾未到，虚得偃溪名。>
<水仙开最晚，何事伴兰苕，亦如摩诘叟，雪里画芭蕉。>
<朔雪不肯去，客衣何处新，尊前歌绿草，僽杀蓟门春。>
<叠翠绕幽谷，清池钟百泉，安知一壑云，利泽浸无边。>
<窗晴雨淋沥，花空春寂寞，梦回人不见，愁重酒消索。>
<晚暖好登临，吾衰也不禁，雪残千嶂玉，日落万梢金。>
<双峰褐衣久，一磬白眉长，谁识野人意，徒看春草芳。>
<笑杀杜陵狂，题诗欲断肠，宁知谪仙子，捧研在沉香。>
<蜗室亦自安，华堂亦自安，同来寄四大，睡醒在南庵。>
<思苦诗难就，松窗月过馀，可怜方外客，不解俗人书。>
<古来贤哲人，饿死填空谷，清杯幸不空，且醉篱边菊。>
<竹云乱相逐，明月羞如女，青山锁幽人，饥民卧茅宇。>
<冰霜二百年，老骨耐撑拄，欲知僧腊高，即是阶前树。>
<傲历冰霜久，沾濡雨露深，青青长自苦，不改岁寒心。>
<小艇溪边月，来寻万卷楼，遂初读书处，鹤去白云留。>
<前山是铜鼓，叩之寂不鸣，试植干云木，风调韶濩声。>
<啼莺绿树深，语燕雕梁晚，不省出门行，沙场知近远。>
<石与青天近，浮云向客低，自然堪下泪，不是有猿啼。>
<吴蜀本唇齿，悲哉乃连兵，尽锐下三峡，谁使复两京。>
<九登龙门山，三饮太湖水，毕竟不成龙，命负张胡子。>
<翠柏结为亭，清荫笼石儿，独有岁寒人，兀坐餐柏子。>
<曲曲盘洲径，苍崖路几层，翠微深处坐，闲话正留僧。>
<不因排根人，安得兹婆娑，请赋淇奥诗，但恐居亡何。>
<飞瀑千万层，五月状冰雪，将期云雾开，永夜对孤月。>
<长干吴儿女，眉目艳新月，屐上足如霜，不着鸦头袜。>
<逃闲闭关坐，忽有卖花声，老大自多感，依然京洛情。>
<筑室在涧阿，种木清成阴，中有圣人书，可以乐吾心。>
<多谢东邻老，呼童送菊苗，今年秋色好，探菊不须招。>
<妾身期不嫁，至老养双亲，何意赵威后，殷勤问使人。>
<舟中一碧鸡，寒多不肯啼，偏使发缆时，云中月向西。>
<岸绿野烟远，江红斜照微，撑开小渔艇，应到月明归。>
<生公聚白石，麈拂天花坠，可怜尘中人，不解点头意。>
<将军空血战，中丞深闭门，桐乡城北路，流水没孤屯。>
<唐虞虽已远，至道岂无传，度日一编里，怀人千载前。>
<不触又不背，徒劳生拟议，开口更商量，白云千万里。>
<水旱频盈奏，宵衣念转深，此时应召对，何以答天心。>
<马踏夜城望，南郊灯火疑，为冯椳公郭，幼隗读书处。>
<夕阳下前山，山光落溪水，欸乃时一闻，只在山光里。>
<祲扫青山峡，功高赤壁矶，只宜奉头窜，莫待剖羓归。>
<蜕形浊污中，羽翼便翾好，秋来间何阔，已抱寒茎槁。>
<竹间鸣濑长，泠泠七弦响，漱石枕流谁，松风助幽赏。>
<兵忿虽云败，君臣义有馀，石门能脱急，风义亦堪书。>
<偶来坐松下，爱此流泉声，云山隔遥浦，悠然空复情。>
<荆益俱危急，风涛共一舟，未知策应使，兵已至何州。>
<飞鸢看欲跕，愁猿怯更唫，前峰影天半，那隔故园心。>
<果下紫骝嘶，郎来自水西，折侬花不得，花不为郎低。>
<此去责虽轻，恐为商贾资，细瓷枉压我，使我成徇私。>
<何处闻笛声，前院柳条弱，不识春闺心，高楼咏芍药。>
<赫赫戎衣定，区区扣马非，如何孤竹子，嫌粟不嫌薇。>
<巨石如掌平，兀然半青嶂，钦哉昔道人，饲虎兹嵓上。>
<杜鹃叫林表，晓窗色初分，却忆动乡思，去年江外闻。>
<玄武湖心月，太平堤尾风，世人皆弃却，好看入胸中。>
<荷花已成子，荷叶复成衣，一片蒲葵扇，团圆欲寄归。>
<颇适濠梁兴，谁云不似鱼，山中缃帙少，惟有漆园书。>
<贵不见渠面，危曾活尔身，柰何施一饭，便责翳桑人。>
<老龙起深夜，来听洞箫声，酒尽客亦醉，满江空月明。>
<静坐方虚极，开门江月深，梅花今夜好，天地亦吾心。>
<促轸调弦急，碎声用意弹，指头轻妙和，莺舌五音端。>
<玉殿闻春到，罗衣照地红，君恩深汉帝，不惜舞东风。>
<石出东野山，其形各有似，如冕复如圭，堂名称曾侍。>
<凉蝉饮风露，流响满空林，独自为高洁，应非吾子心。>
<摹写溪山苦，嘲吟风月愁，断肠今绝笔，烟雨墨山秋。>
<厥初赋形貌，固已具阴阳，素问无人读，流为采战方。>
<英英白云懒，杳杳青溪暮，山僧不出门，残钟在深树。>
<细雨催春暮，流莺尽日啼，湿枝愁并坐，似亦厌卑栖。>
<种竹绕涧滨，苍然昼如晦，故人期未来，自有清风至。>
<世事一场梦，山栖冬复春，花边侣胡蝶，不省宰官身。>
<云里衡阳雁，网下武昌鱼，石门秋共远，江树雨余疏。>
<万里一朱幡，崎岖度岭关，路盘云雨际，人在斗牛间。>
<陌头杨柳枝，已被春风吹，妾心正断绝，君怀那得知。>
<莲叶千茎乱，因风捲翠烟，飞来双白鸟，不省在谁边。>
<器局事宏大，心期勿卑污，俗士不必效，汝为君子儒。>
<七夕画衣裁，一花一色开，当筵翻酒湿，争道渡河来。>
<子行日以远，我思日以长，政或少闲暇，书来不可忘。>
<蒿莱自舆台，松桂犹伯叔，便合追孔林，无庸号寒木。>
<一雨涨新绿，云开四山绕，人掩筚门深，斜阳照江鸟。>
<韦氏人存否，名园事有无，不堪时代远，披棘问荒芜。>
<花开山与明，花落水流去，行人欲寻源，只在山深处。>
<采采荆山铜，铸经菱花镜，持以照妾容，芳华知不更。>
<绣得鸳鸯似，春窗困思迷，闲携玉如意，花底听黄鹂。>
<清溪绕屋流，古木苍烟积，竹牖带风雨，山光来几席。>
<江村春已暮，杜若满芳洲，急雨翻丛薄，前山翠欲流。>
<博浪挥椎处，惓惓报国仇，如何销印事，独不为韩谋。>
<吟诗吟未就，执笔且搜枯，欲写芭蕉上，依前一字无。>
<日暮上帘钩，春风压翠楼，忽闻宣召急，罗帕掩箜篌。>
<专报熙丰怨，宁论爵齿高，可怜五朝老，双泪落斋旄。>
<芳春初茁土，首夏渐成阴，不待冰霜后，清风已满林。>
<春水织文縠，春花散云锦，壁上松萝摇，时见猿来饮。>
<广野萤如织，凉郊书好观，借光须继晷，莫遣案头乾。>
<日落山路合，林寒霁色明，梁园人尽醉，那识此时情。>
<桔槔满天地，抱瓮古来难，哦松非俗吏，哦松不在山。>
<泛舟荷叶港，花残荷叶稀，秋风渡江客，零落旧荷衣。>
<道体茫茫也，观书徒五车，好将男子眼，看破雪中花。>
<涓涓江上月，历历江上树，脉脉江上人，欲语不知处。>
<虚心能自保，世态非所甘，江梅与岩桧，交情澹成三。>
<岩畔春将老，香风匝地生，囊藏无底钵，高卧笑毗城。>
<人生不更涉，何由知险艰，观君一巨轴，奚啻百庐山。>
<未必由诗得，将诗故表怜，闻渠掷入火，定是欲相燃。>
<欲为苍生起，神州未可还，筹思保江表，安若会稽山。>
<寒潭深不测，白昼吼风雷，欲就为霖意，天门点额回。>
<翩翩五色羽，飞上紫薇花，此地无缯缴，时能到我家。>
<交州一村里，有妪负薪行，万里庾道悯，心知为所生。>
<波静童闲笛，舟横翁卖鱼，村村皆乐业，处处尽安居。>
<暮雨娥皇庙，春风西子城，相思行不得，更听鹧鸪声。>
<野草如排戟，山花似列屏，维舟一登览，误入小蓬瀛。>
<洞外复空中，千千万万同，劳师唱竹颂，知是阿谁风。>
<星君避太空，入觐太微中，如何化贞石，奠此高明宫。>
<买舟渡江水，春风满双掬，浩歌天际流，琅然过山曲。>
<青青不改色，江水自清深，寄语同舟客，休生敌国心。>
<古渡从桃叶，沿洄到夕阳，青溪三十六，曲曲是愁肠。>
<策筇山下路，未省尽幽寻，回首见桑柘，始知墟落深。>
<潭深净如练，宛然鱼自见，独怜蓑笠翁，错下银钩线。>
<云作断续峰，烟为浓淡树，借问此中人，宁知此中趣。>
<园林有佳趣，扶筇时往还，白发心犹壮，逢仙不问丹。>
<石渠何蜿蜒，地迥泉常涸，何如观秋澜，滔滔赴东壑。>
<叶上花露泣，轩前红日长，游风复为谁，时送席间香。>
<大朴逐物尽，哀我天地功，争得荣辱心，洒然归西风。>
<太守供调笑，所悲在古昔，敬亭与响山，同醉不同室。>
<昔闻轩墀宠，今见裂土食，禽荒虽有戒，不与幽人事。>
<药径深红绿，山窗绕翠微，时来花下卧，蝴蝶梦中飞。>
<醉经何可当，楼名浪标榜，痴迷复痴迷，前身疑象罔。>
<平晓开朱户，轻寒御练衣，宫童移钿扇，庆寿早朝归。>
<天心元不动，寒暑自推移，独爱陶家酒，绝无宋玉悲。>
<去岁燕山道，今朝剑水滨，如何两寒食，俱作异乡人。>
<包柚书云尔，分桃传有之，怜渠生处远，玉食偶然遗。>
<吾生如寄耳，岭阯又三年，政自归心碎，那堪送客船。>
<树古苔痕厚，山秋黛色增，穿云钟报客，坐石鸟窥僧。>
<万树带鸣蝉，秋思满暮天，东流无尽日，不与驻华年。>
<不归江上宅，烟柳暗春郊，多愧双飞燕，年年觅旧巢。>
<邀饮奏醴醪，案杯烹蟹螯，吾非独醒者，莫诵楚人骚。>
<抱琴历高峰，拂石就晚阴，空山对摇落，怀哉千古心。>
<先皇临御日，夫子最蒙恩，共说青山下，双麟表墓园。>
<荷池芳乍歇，木末发秋光，莫讶名相袭，临风韵更长。>
<我爱梅花清，梅花怜我癯，宁为寒东野，毋为渴相如。>
<何年植此君，苍翠压林杪，十亩渭川云，山童寒不扫。>
<无色庭前石，无声石上琴，此时寂寞意，千载有知音。>
<入谷但杳冥，欲忘人寰近，烟霞谁与娱，烦君赋招隐。>
<玉露滴泠泠，竹竿垂袅袅，万籁空中寂，孤鹤云间矫。>
<春烟杨柳暗，秋露芙蕖鲜，慎莫生宿莽，沙鸥不得眠。>
<解网今何世，馀恩及物多，乾坤元浩荡，鳞介任清波。>
<雕刻春何力，欣荣物自知，发生虽有象，覆载本无私。>
<江海春雷动，群龙悉上天，秋来风露冷，个个抱珠眠。>
<烛花大于盘，沙糖酒如乳，迎郎郎不来，流连郎何许。>
<四山饶雨气，一涧落泉声，此处销残暑，还同茂宰行。>
<碧落留云住，青冥放鹤还，银台向南路，从此到人间。>
<小阁对芙蕖，嚣尘一点无，水风凉枕罩，雪葛爽肌肤。>
<渚静芙蕖开，波动鸳鸯起，黄头白足儿，双双浴清沚。>
<极望渺无际，悠然澄碧波，清风与明月，此处得之多。>
<林虚孤鸟白，花落乳泉香，寂寂垂萝下，图书共一床。>
<㶁㶁幽岩泉，源流自东鲁，中有杏树坛，莫认桃花坞。>
<一棹归何处，柴桑是我家，莫言嫌一饱，篱下有黄花。>
<春归草木青，云白山川晓，微雨夜深来，寒声在空沼。>
<石髓门前水，松风谷外钟，迟迟半轮月，未忍出双峰。>
<幽虫声唧唧，感此秋夜长，起坐弹鸣琴，兰釭炫馀光。>
<笔意出天机，翛然仰复低，稍须风势定，应有凤来栖。>
<未用他山错，宁须泗水浮，冲风时激浪，清韵乱鸣球。>
<秦淮通北固，流月带潮来，郎今渡京口，日暮使人猜。>
<净与溪色连，幽宜松雨滴，谁知古石上，不染世人迹。>
<溪水清于玉，山光净潇洒，亭下有扁舟，时看往来者。>
<老去耽冥寂，秋来常闭关，还因送客远，夜出虎溪山。>
<山矾纷似玉，黄檗碎如金，二美传春晚，同心契尔音。>
<去郡今千里，还家尚几程，春风杨柳色，相送石头城。>
<驱虎人何去，移文碑尚留，精英元耿耿，山鬼夜悲愁。>
<执手乍欣怅，霜毛应更新，依然旧童子，却想梦前身。>
<万事若在手，百年聊称情，他时南岳去，记得此岩名。>
<孤飞尔自可，回首念同群，欲向青冥诉，惟愁总不闻。>
<万事问不知，山中一樽酒，扫石坐松风，绿阴满巾袖。>
<悬厓危欲堕，急湍啮其趾，世路多险巇，君子慎所履。>
<宿雨川原霁，凭高景物新，陂痕侵牧马，云影带耕人。>
<仙馆高寒地，孤梅石罅生，西湖千万树，何似此株清。>
<长裾澹容与，散步苍松下，不是鹿门人，何似栖栖者。>
<雉子行傍丛，鹿麑下饮涧，近人固数惊，无心复远患。>
<芦花秋半黄，三两下寒塘，北风正萧瑟，书远不曾将。>
<散发青松下，日莫望羽客，驾鹤来不来，飞泉落岩石。>
<路经新雨滑，山带宿云昏，草履吾家物，相将过别村。>
<蛙声合川隰，荷叶等阶除，悠然故园思，今雨后何如。>
<霞明江水净，潮落江帆急，白鸟趁斜阳，衔鱼沙渚立。>
<江花江水意，春色为谁多，极目天涯草，凄凄奈尔何。>
<春野依然在，春风依旧来，去年巢里燕，不见主人回。>
<苔径路欹危，幽人自来去，但闻啼鸟声，不识鸟啼处。>
<结束乌椎髻，携筐去采茶，归逢邻女笑，也插杜鹃花。>
<本是丁香树，春条结始生，玉作弹棋局，中心亦不平。>
<浊尽尘难掩，光分逐露圆，香清得桂子，珠莹坠花钿。>
<今月三长正，昌辰五日端，艾髯张绣户，菰黍簇金盘。>
<堂堂古遗直，心严貌无华，人见不妩媚，何以娱大家。>
<一室斗来大，退藏聊洗心，楞严有秘旨，披览极幽寻。>
<林秋红树出，溪晓白云多，此景江南有，江南今若何。>
<花落青轩树，山僧带雪期，荒阶罗叠藓，未远剩相思。>
<秋气著林麓，萧条门户闲，儿童拾松子，日暮不知还。>
<故人何处去，柴门掩绿苔，多情双燕子，春社复飞来。>
<我行之数万，愁绪百重思，那教六尺影，独步五天陲。>
<作诗尚平淡，当与风雅期，如饮玄酒者，器用瓦为卮。>
<岭上双流水，犹知会合时，行人过于此，那得不相思。>
<辞辇复当熊，倾心奉六宫，君王若看貌，甘在众妃中。>
<秋空晚自明，孤烟澹难起，适意一枝筇，时来对寒水。>
<静对煎茶灶，闲疏洗药泉，回头问童子，今夕是何年。>
<周室兴王业，尧图授圣人，谁知皆内助，功德古无伦。>
<三宿酣神酎，乡名因此呼，山中千日者，自合是仙都。>
<玉兔不可骑，妾命薄如纸，妾魂归未全，半落潇湘水。>
<家居洛阳下，举目见嵩山，刻作茱萸节，情生造化间。>
<爱此丘中物，烟霜尽日看，无穷碧云意，更助绿窗寒。>
<出山如在山，名斋敢忘本，鉴里看青天，不为泥沙混。>
<一朝忽在眼，喜极生悲酸，老泪如撒菽，泪尽气亦阑。>
<先春辞枳棘，凉露净篱边，听到神厖吠，悠悠几百年。>
<轺轩秦塞远，戟府汉江开，万里桥边路，乡书几度来。>
<猩猩陨机阱，鹦鹉锁金笼，言笑适为累，缄嘿斯保躬。>
<薄暮墙之东，小桑四五树，溪女踏青回，低头不肯顾。>
<世久无高识，斯人我独知，子行吾羡子，虽病敢忘诗。>
<君家两宁馨，翠竹栖鸾凤，筦簟燕新居，孔释复抱送。>
<世路虽多梗，吾生岂系匏，西风倦飞翼，乐在一枝巢。>
<常读古人书，随宜道更殊，闲忙心各异，恬淡入清虚。>
<或劝著子书，我恐落人世，呼儿具纸笔，一岁复一岁。>
<吾心万古天，明月一池水，以心观吾心，吾心是如此。>
<当年东海药，可是涧中蒲，为问姚成甫，相逢何丈夫。>
<初迷武陵路，复出孟尝门，回首江南岸，青山与旧恩。>
<穷鳞无处避，网罟如云密，悠然钓台畔，袖手看落日。>
<元丰陈汀州，见谓黄太史，年登境无蝗，政恐不相似。>
<鼻上纹王字，目中青晕侵，虽然有筋骨，更要汗沟深。>
<登登度西冈，恰与诗人会，归鸟下幽丛，斜阳在冈背。>
<三年洗情字，一夕为君新，欲忍临岐泪，人间无此人。>
<把酒竹当扉，伴吟花映席，春光荡四隅，此是邺侯壁。>
<欢爱并蒂花，侬爱同心草，美草无人芳，好花凋谢蚤。>
<来自淤泥中，根苗何足取，饾饤上盘登，敢为梨栗伍。>
<采撷殊未厌，忽然已成阴，蝉鸣看不见，鹤立赴还深。>
<花落空萦恨，莺啼更助哀，芳魂似流水，一去不重回。>
<秋山泻寒泉，红树映空谷，喜无俗人来，闲把道书读。>
<好峰飞去后，流出乱云根，应为留僧住，□□□□门。>
<老树千年古，精灵变化奇，纯阳有道士，犹且被渠知。>
<火炽扑难灭，波颓防亦倾，镜中新白发，三物总无情。>
<日暮秋风起，遥闻横笛音，凭高何限意，萧瑟动寒林。>
<岛上楼堪画，湖山敞画屏，不有楼居者，历历为谁青。>
<池草艳春色，流芳复满园，只应连夜雨，花落拥篱根。>
<承平米家船，遗我独凄然，此岂有愁地，不能无暝天。>
<非道亦非律，又非虚空禅，独守一亩宅，惟耕己心田。>
<竹林围翠响，虚室和琴声，丝已不如竹，风戛自然鸣。>
<猿臂生何晚，彫虫死较迟，晚生妨底事，迟死独堪悲。>
<四海观会同，三山亦既入，江馆读书心，二业可能一。>
<七宝流苏帐，金钿与定情，十年春梦断，恍忽似前生。>
<望帝千年魄，声声是泪流，空庭无竹树，省得一春愁。>
<独鹤前山归，从容步浅渚，望远时一鸣，临流刷毛羽。>
<北山有鸣鸮，不洁而嗤凤，宜下绝交书，埙篪非伯仲。>
<洞口蔷薇密，石花压云湿，晓采枝上露，不知鹤飞出。>
<花密无重数，看来眼转迷，化为花世界，忘却日东西。>
<二句三年得，一吟双泪流，知音如不赏，归卧故山秋。>
<自入新丰市，唯闻旧酒香，抱琴酤一醉，尽日卧弯汤。>
<杳杳疏钟发，因风清复引，中宵独听之，似与东林近。>
<雁过天成画，鱼惊水作纹，檐牙宵吐雨，殿脊晓驮云。>
<仆秉屈原操，不探渔父篇，问言蓬转者，答言直如弦。>
<层崖俯深幽，微径忽中断，努力一跻攀，前行有奇观。>
<唤起窗全曙，催归日未西，无心花里鸟，更与尽情啼。>
<佳人重生男，竞种宜男草，东邻有孀妇，对花空自老。>
<故国三千里，深宫二十年，一声河满子，双泪落君前。>
<浮生何荏苒，百岁几悲欢，留得修名在，从教后代看。>
<嫩绿开如扇，不禁风雨秋，都来浑几叶，作出许多愁。>
<遂性方为乐，逢灾未必愚，人生何异此，一幅草虫图。>
<在昔实方枘，成功见圆机，九原尚友心，白首要同归。>
<山深啼杜宇，溅血染花心，阆苑未归去，不妨留鹤林。>
<落日石林西，林中拥烟雾，樵歌何处郎，犹记来时路。>
<世人皆苦热，我独受清阴，欲向南风祝，朝朝入舜琴。>
<自我遣明月，终夜照君屋，婵娟未解情，只在阶前宿。>
<牢落出同谷，凄凉赋七歌，日斜驴背上，白发似诗多。>
<生平文与可，挂壁想馀寒，何似空阶下，修枝扫箨冠。>
<策倦疑无路，低松暂可凭，老僧远招手，更上最高层。>
<楼阁倚江滨，桃花照暮春，安知看花者，不是武陵人。>
<鸟道千盘迥，羊肠一径斜，年年二三月，红杏碧桃花。>
<吾侪磊块胸，所见不相远，借我竹外山，一榻供昼偃。>
<异乡重九日，难得好怀开，细把茱萸酒，殷勤劝一杯。>
<灵山存旧谶，五百是兴辰，今日遭殊劫，方思选胜人。>
<其奈清洋口，嘘为南北风，已无官可免，那不送羊公。>
<云碓倚东陇，远响一洲隔，空林烟火生，晨炊待香白。>
<发白真堪惜，萧萧可奈何，西风吹病树，残叶苦无多。>
<宫树已闻莺，王孙挟弹行，金丸非爱惜，为尔好音声。>
<松霭郁空青，抱膝恣玄想，一派涛声来，秋风起阁上。>
<彦修但自修，逆境堪进德，知我自有天，纯固在学力。>
<空闺灭烛后，罗幌独眠时，泪尽肠欲断，心知人不知。>
<大麦已登场，梅天风雨后，饱饭出柴桑，披蓑种黄豆。>
<花片墙阴晚，禽声屋角晴，东风犹峭在，煨芋坐深明。>
<皓色生瓯面，堪称雪见羞，东坡调诗腹，今夜睡应休。>
<今日与郎别，何时对郎话，思郎在何时，月入孤窗罅。>
<问舟湖水央，一棹闲波上，水藻间汀兰，浮光时荡漾。>
<择食麇相唤，无人意不惊，猿啼风动叶，机熟两忘情。>
<秋风何萧萧，夜夜动林莽，除畹本种兰，奈此艾蒿长。>
<豪杰贵勋业，宗支神尧后，平生白羽扇，郁结回我首。>
<秋风吹将暮，古道行迹稀，爱此微阳色，射我霜中衣。>
<七十古来稀，知余能几时，君宜善自计，莫念出家儿。>
<黑山心历历，金殿口巴巴，不因渔父引，怎得见波查。>
<江旷春潮白，山长晓岫青，他乡临睨极，花柳映边亭。>
<狴犴严扃钥，花朝不见花，若无墙外柳，何以识年华。>
<朝来暮还去，寒潮不曾住，江水亦有情，佳期几番误。>
<往往城中水，不如郊外甘，如何城市客，不肯住城南。>
<静夜花容暗，空阶雨力微，故人多意气，秉烛故相依。>
<君住竹堋口，妾家桃花津，来往不相识，青山应笑人。>
<朝乘百花舫，暮醉百花潭，纤纤潭上月，流影照清酣。>
<四月桃花水，归帆处处看，南风薄暮起，停棹向新安。>
<春水绿浮影，山光泻入怀，因思善牧者，随分纳些些。>
<趵突回江脉，跳珠薄梵缨，勿令牛口涴，我耳与俱清。>
<躬稼复樵渔，养亲还读书，不闻官赐帛，惟见吏催租。>
<仰山啮镞话，拟议都难会，指拟益后来，言损这边在。>
<华宇知难保，烧来又却修，只应巢燕惜，未必主人留。>
<桥上置杯盘，可容十客坐，游人撑小艇，却从桥下过。>
<一自骑鲸去，青山几度春，江南好风月，都属后来人。>
<雨馀江始涨，漾漾见流薪，曾叹河中木，斯言忆古人。>
<御人与御事，难易迥然分，人心不我洽，吾事亦邅迍。>
<身是农家子，十年游大都，承恩无以报，惭愧牧牛徒。>
<抛汝庵中菊，寻他楦上麟，休将穷达事，来语菊边人。>
<弥勒真弥勒，分身千百亿，若问下生时，不打这鼓笛。>
<莎草沿阶密，筼筜绕槛幽，禅床太清绝，聊待碧云休。>
<溪上路傍路，郭西关外关，村村多绿树，处处是青山。>
<香浓逾粉质，碧腻素娥妆，若使羊郎见，仙姿应并芳。>
<临街莫种枣，近水须种柳，柳长当为薪，枣熟无人守。>
<冰合如镜平，冰断如雷鸣，孤舟不得寐，枕上悲风生。>
<七十未捐书，正恐死乃息，起挑窗下灯，度此风雨夕。>
<苍梧千载后，斑竹对湘沅，欲识湘妃怨，枝枝满泪痕。>
<一病又十日，春归了不知，开门见芳草，不省是何时。>
<湘口逢重五，凄然吊汨罗，忠魂无处问，风雨撼江波。>
<雨色凝书案，秋阴拂画墙，万竿云雾里，知宿几鸾凰。>
<楞伽千载室，兰若一函经，为问看经者，年来几百龄。>
<寒水几痕落，秋山万窍号，红梨啄乌鹊，残菊挂蟏蛸。>
<橘柚炎天物，霜时熟更红，骚人曾颂汝，香在九章中。>
<春雨夜来多，春潮添几尺，今朝江口望，或有南归客。>
<秋风彫兰芷，芳洲久寂寞，痛饮读离骚，此兴亦不恶。>
<昔人夸四美，胜事最难并，台榭花相映，青春月正明。>
<地窄刚容寺，山深不见人，回头望城郭，无处不红尘。>
<愁肠结欲断，边衣犹未成，寒窗剪刀落，疑是剑镮声。>
<何处住高人，低茅水上贴，江阔杳难寻，过客指红叶。>
<石田如画局，山溜细通塍，点点凫鹥白，亭亭蒲稗青。>
<客子骑明月，主人开石屋，银河即尔家，岂待成都卜。>
<残雨鸣秋殿，寒芜翳夕廊，老僧谙寂灭，何处解荒凉。>
<莫谓仙源近，舟回路几重，他山苦相蔽，不见大王峰。>
<观澜知道体，蹑足见天根，此意何曾远，分明不待言。>
<平泉珍簇蝶，道是永嘉花，玉绣名吾里，瑶琨不浪夸。>
<风尘双短鬓，天地一孤舟，老病三湘道，谁怜杜甫秋。>
<地捲槁苗尽，人居沸鼎中，何时霖雨相，梦到武丁宫。>
<水木两芙蓉，为媚非一时，客爱承露色，我爱凌云姿。>
<岩壑层层古，全非近日山，山中最深处，置我于其间。>
<徐福求仙去，楼船竟不还，如何白玉树，移不到骊山。>
<摘花供绣佛，花影为飞翻，庭花自解语，我佛久忘言。>
<勋业镜成斑，光阴箭能疾，明时贳此翁，不须绳系日。>
<芙蓉照秋水，湘女集为裳，忽闻仙佩响，月下挹群芳。>
<江外三千里，人间十八年，此行谁复见，一鹤上辽天。>
<自古汉和蕃，不闻蕃和汉，汉儿一向眠，自致南朝乱。>
<南枝与北枝，俱发上春时，无劳问寒暖，故是一相思。>
<屋后山疏秀，门前水清浅，朝来何处风，吹落浮云片。>
<竹里起茶烟，白云堆满屋，何处桔槔声，园丁灌花木。>
<月色满人间，前村步又艰，南枝寻不得，何处是孤山。>
<𡄸𡄸北塞雁，肃肃向南飞，阳气日南矣，尔知人未知。>
<金玉声清圆，鸾凤势翔舞，重是古人风，勿效儿女语。>
<猎猎风攲袖，垂垂雨打船，最怜荷似屋，不障水如天。>
<清风泠然来，襟袖皆披拂，愿与君为友，相见长及物。>
<古木带回溪，荒村径路迷，莫惊春事早，花遍野桥西。>
<当其寻丈节，数寸蛇与蝉，化工无笔墨，个字写青天。>
<曳杖随寒山，遥遥不忍别，欲趁斜阳归，亭皋遍黄叶。>
<藐兹遗体重，相对子与予，祝子以自爱，念不忝厥初。>
<水槛温江口，茅堂石笋西，移船先主庙，洗药浣沙溪。>
<只为诗魔在，昏昏眼倦开，谁将春草色，青入梦中来。>
<偃蹇高人意，萧疏旷士风，无心上霄汉，混迹向蒿蓬。>
<张罗莫深入，回岩虎豹嗔，一苑博一饱，尔亦被罗人。>
<西岭无情石，东林枯木枝，如何明月夜，触手动相思。>
<节夫兄弟好，曾题孝友门，阖门三十口，共爨到儿孙。>
<吾心如铁石，命则薄于纸，藉口见古人，则亦赖有此。>
<刻成纤手利，痒背可施功，岂待麻姑爪，携持意自通。>
<闲中无所事，得意思同论，约月升崇观，校射出平原。>
<偶逐荷锄入，松关犬吠频，山僧买药去，风雨自留人。>
<采薇黄鹄岭，投迹去无踪，我亦从今逝，浮云四百峰。>
<一日今年始，一年前事空，凄凉百年事，应与一年同。>
<白雪通身洁，丹砂傅顶红，赠余有深意，志义与闲通。>
<岭上旌旗满，江城鼓角新，昨宵林下犬，不是吠归人。>
<百舌在墙廉，其子在墙阴，他年汝哺儿，方识父母心。>
<荷担归来晚，山深畏日斜，城中望烟火，不敢宿山家。>
<佛有光明台，蚌胎奚足贵，聊以矜俗人，徒为宝所费。>
<古渡三更月，芦花两岸秋，生平羡鱼意，分付水东流。>
<老大称狂客，风流遇谪仙，解龟同换酒，骑马似乘船。>
<怀归将父母，四牡苦騑騑，是我心中事，君从何处知。>
<神女登徒子，微词未必然，感襄通一梦，窥玉费三年。>
<西弇石渐顽，此梁独玢碧，近取修竹荫，远借高天色。>
<临晓新梳发，呼儿卷幔纱，平生行乐惯，病起即看花。>
<忽然心里爱，不觉眼中怜，未关双眼曲，直是寸心偏。>
<旧国迷江树，羞将泪对花，老魂招不得，明月落谁家。>
<晚食南山稻，堂堂愧野人，平生无可说，一个白头亲。>
<枯株围古寺，老怪昔谁栽，水国花开早，疏花晚自开。>
<愁含溪涧色，梦破雨风情，只为家思旧，翻成旅绪新。>
<雨多杨梅烂，青筐满山市，儿女当夕餐，嫣然口唇紫。>
<三贤同一隐，所遇时则异，不居云水乡，讵泄英雄气。>
<朔雪寒无赖，胡云冻不飞，海门波浪急，莫使近春衣。>
<处为幽谷香，出为王者瑞，不同百草归，秋风纫成佩。>
<蹈海惜珠沈，归来偶溪涨，忽见明月光，居然开老蚌。>
<洞中有清水，流不到人间，洗药供杯酌，丹成见大还。>
<欲语娇还怯，含颦耻复惊，和亲能固敌，妾不爱微生。>
<南溪抱瓮客，失意自怀羞，晚路谁携手，残春自白头。>
<天近龙长护，山空雪独飞，祇愁林鸟出，带得世尘归。>
<朝喜花艳春，暮悲花委尘，不悲花落早，悲妾似花身。>
<锦帐彻流苏，寒灯对影孤，其如天上月，千里炤征夫。>
<松烟结暝翠，竹雨助秋寒，空壑流云满，钟声杳欲残。>
<龙溪深且清，下有老龙鸣，龙鸣水怪静，不似水禽声。>
<晋代诸名流，清谈自相诧，何如阮嗣宗，长啸深林下。>
<青青长朱裳，小摘脆不堕，勿欺如豆微，中怀仁已大。>
<野旷行人少，林荒夕照微，烟中一声笛，何处牧儿归。>
<床帷夜气馥，衣桁晚烟凝，瓦沟鸣急雪，睡鸭照华灯。>
<谷口见桃花，飞楼隔翠霞，仙家知不远，仿佛是金华。>
<德云老比丘，经行众山顶，普光明法门，触自无二境。>
<剡水照人碧，剡山随眼青，我来非雪兴，惭上戴溪亭。>
<夜卧虚岩冷，天高闻洞箫，问之不见人，屿上风萧萧。>
<妾有罗衣裳，秦王在时作，为舞春风多，秋来不堪著。>
<至今说花县，当日奉潘舆，未必若赵母，回班候起居。>
<吾道日中天，万古焉能灭，惟君善化人，时雨成春雪。>
<金屋春容早，铜楼晓色分，奉觞天一笑，圣子似周文。>
<汴水夹榆柳，今留胡马踪，如何进贤路，只是见青松。>
<宝字泥金帖，工夫剪刻纯，四时俱百顺，可但庆宜春。>
<达人澄此心，肯为万法起，眼看声色尘，不直一杯水。>
<陌上花光艳，江边柳色新，异乡千里梦，离思一沾巾。>
<意闲禽鸟狎，同出更同栖，日高人尚眠，就向窗前啼。>
<落花无夜雨，孤坐减春愁，黑白瓶俱罄，谁能为我谋。>
<世路风波恶，扁舟去住轻，中流发清唱，千古有遗声。>
<精气腾井络，下临群岳尊，元真戴天坐，执印朝轩辕。>
<曹公教弩台，今为比丘寺，东门小河桥，曾飞吴主骑。>
<冲漠无朕内，万象自森然，堪叹虚无子，悬空学圣贤。>
<魁然饤坐珍，落刃雪分身，酒渴思吞海，加笾纵臾人。>
<秋风凉夜静，秋月照空明，独往意未极，时闻零露声。>
<代木收奇干，安灯创小檠，勿夸能自照，得助益高明。>
<一枝穿海棠，未开人不觉，寄语枝间禽，蕊香休乱啄。>
<风雨平安日，山林富贵天，笋芽青露爪，蕨蕻紫伸拳。>
<夜饭未得熟，风涛不可罾，柴门桑竹雨，妻子候寒灯。>
<寡过期中岁，人人亦可师，君行苦离索，怅望复来时。>
<沙溆鹤争飞，波光可染衣，松江异淇水，信美不如归。>
<雨足高田白，披蓑半夜耕，人牛力俱尽，东方殊未明。>
<牧人归不早，溪头风雨急，还顾母子情，相追未相及。>
<分风宜密岫，穿月赖疏林，微照同幽意，轻吹中远心。>
<终南最佳处，禅诵出青霄，群木澄幽寂，疏烟泛泬寥。>
<一瓶还一钵，作戏且逢场，会看走鹤书，横宝今道傍。>
<瀑布良可观，临之喧不清，水帘垂一尺，微送佩环声。>
<雨花夫何为，舍利亦虚耳，不见旧时台，空见台基址。>
<悬枝生笔底，春色乱纷纷，疑把孤鸾尾，巅崖扫白云。>
<仆云月未落，或谓夜过半，晓眠我正浓，漫漫何时旦。>
<日出露未晞，垂杨青袅袅，啼杀白头翁，春归蓟门晓。>
<翠岭冠丹霞，清溪是我家，好寻黄道士，更种白桃花。>
<带剑浑小事，丧门不可当，滴泪如入口，有福也须防。>
<谷口路应赊，前山已夕照，樵夫咏而归，风吹入别调。>
<淇园晕紫霞，恍作赤城色，为问石家郎，珊瑚几千尺。>
<红尘岁月晚，白社烟霞交，相思得相见，作底不逍遥。>
<茅店又安眠，前程听自然，馀魂知有几，不必问流年。>
<虚阁静潭潭，千山紫翠攒，幽人无世事，终曰倚栏杆。>
<去去如奔马，来来无尽船，人心似江水，日夜向吴天。>
<昨日云生雨，今朝月照人，山川虽险阻，徒御少酸辛。>
<溪转板桥斜，峰回鸟道曲，山泉最可人，清音漱寒玉。>
<迢迢万里馀，绝域谁慰怀，我圃日苍翠，回首望两崖。>
<万树江边杏，新开一夜风，满园深浅色，照在绿波中。>
<牵舟四日程，屈曲萦山转，行行问居人，始知犹近县。>
<东林咫尺地，陶然四方乐，却笑柴桑翁，断酒有何恶。>
<倦来牛背卧，一觉度前冈，牛饱儿呼馁，归来煨芋香。>
<国香隐空山，长与世芬绝，不伍草莽中，谁人识高节。>
<墙角数枝梅，凌寒独自开，遥知不是雪，为有暗香来。>
<七十峰头月，青天一尺书，不逢贤舶使，那得到仙居。>
<念念催年促，由如少水如，劝诸行过众，修学香无馀。>
<山僧坐石窟，积叶与床平，夜深扶杖出，独伴虎经行。>
<英英白云华，采采六山秀，为问病维摩，此味清凉否。>
<寒烛照清夜，笙歌隔藓墙，一从飞燕入，便不见君王。>
<面上清如水，牵丝作钓钩，拨开鹰粪脚，打起有浮沤。>
<因循六十年，未得成君子，花神如有知，还应为人耻。>
<殿古涵烟冷，楼空得月多，钟声巡远岫，塔影卧清波。>
<君行急回首，望望黄金台，寄语谢诸君，为我联翩来。>
<公子孤白裘，驰马城东陌，不见马行影，但见雪花白。>
<上滩若缘蚁，下滩若驰驶，移转顷刻间，便是人间事。>
<小立折梅花，春寒香寂寂，罗浮梦未归，漫劳吹玉笛。>
<小语不知夕，幽香无尽时，影寒人欲醉，明月照酴醾。>
<风日春来好，江村蔼众芳，檐暄嬉妇子，陇夕下牛羊。>
<微风被芳渚，菰蒲乱如发，为问红莲花，含香待谁发。>
<宁君始学道，敢据五岳尊，及为帝东在，便与天长存。>
<文字无凭据，高低在识衔，不知邵康节，原是一青衫。>
<骨甲与支节，解络尤精研，手足虽尔多，能使如一钱。>
<薄雾挟山光，推篷杯在手，湖风忽南来，空翠落杯酒。>
<入官无所解，因笑得君怜，岂知孙武子，自欲逞威权。>
<寸地有别天，斗牖无长物，吾身容易安，此膝不可屈。>
<郎宿临初度，村翁喜欲颠，要知侬甲子，老弟已稀年。>
<跻攀通幽径，郁密森松竹，云雪正埋山，深林閟寒绿。>
<露重花垂泣，烟深柳暗颦，如何清禁里，有此断肠春。>
<白雪满庭户，朱火耀窗牖，清歌侑兰觞，郎笑揽侬手。>
<日落罢玄草，长廊一徘徊，山月出未出，幽人来不来。>
<南山水乐洞，窈窈白云深，满耳笙歌者，谁能一洗心。>
<待阙官期远，侨居客思多，许时闲日月，愿与局中磨。>
<宣室思前席，承明虚直庐，不肯入州府，分其终隐欤。>
<涩溪虽萧条，景物故乡美，春日对春山，秋风荡秋水。>
<磊落蓝田玉，葳蕤翠凤毛，飞鸣朝日近，腾烛夜虹高。>
<漠漠江云生，江天雨如雾，东望白鹭洲，苍茫不知处。>
<明白庵前路，辛夷树已花，窃香知犯律，匹练墨翻鸦。>
<月澹秋阴薄，庭空夜色寒，西风剪云母，片片堕琅玕。>
<昨夜三更里，还乡梦却成，朦胧半惊觉，连唤小儿名。>
<物物皆有机，此发彼先知，试看弋钓子，鱼入鸟高飞。>
<修文归地下，三径长蓬蒿，剩有河东凤，钟山日夜号。>
<云去又云来，天地还常在，后客复前客，草店终不改。>
<雪屋透窗明，风帘撮夜声，披衣拥炉坐，忘却在都城。>
<桐露圭初落，兰风佩欲衰，不知能赋客，何似枉刀儿。>
<御礼徵奇策，人心注盛时，从来留振滞，只待济临危。>
<诗入鸡林市，书邀道士鹅，云间晏公子，风月兴如何。>
<商祈千日晴，农望四时雨，要得万姓欢，天公犹难处。>
<大易缘何有，难逃此问中，不从横画会，爻象总能通。>
<名标溱洧赠，根自广陵分，所欠盘盂玉，黄楼尽不群。>
<虽晚亦既好，花中无此香，谁能识真趣，高隐在浔阳。>
<门外春将半，闲花处处开，山童不用折，幽鸟自衔来。>
<一笔笔模楷，一叶叶精神，骤喜多酬接，徐思晋代人。>
<潮声打海门，波浪变今古，中有不变魂，古木精灵语。>
<连床听夜雨，长枕共姜衾，棣萼相辉映，何忧外侮侵。>
<是心长不起，宴坐一团蒲，安得龙眠手，添成憩寂图。>
<有物能生风，如云起太空，飒然凉似水，人在玉堂中。>
<玄窗太霞气，赤书洞古文，借问轩中主，莫是紫阳君。>
<有孙仁者静，远近伏共贤，定知建德民，祝令如翁年。>
<石浪啮我足，山雨湿我衣，冥行果为谁，笑抚桄榔枝。>
<龛龙去东海，时日隐西斜，敬文今不在，碎石入流沙。>
<风好来无阵，云开去有踪，钓歌无远近，应喜罢艨艟。>
<闻郎今日来，日斜何不至，应知篙橹迟，羡杀云中翅。>
<松下紫芝曲，宫中鸿鹄歌，谁知四皓力，还比酂侯多。>
<公为浙东行，曾憩桐江碧，汉节世闻风，羊裘人尽识。>
<石壁何空洞，中有风泠然，安知列御寇，不向此中仙。>
<春日正晴明，满园花盛发，劝尔竹木鸡，莫啼泥滑滑。>
<朱栏映晚树，金魄落秋池，还似钱唐夜，西楼月出时。>
<义理无穷尽，虽丘或未知，老聃与项橐，圣岂有常师。>
<我爱通羊好，烟霞冰玉间，不须乘羽驾，飞入翠屏山。>
<神鸦向千载，依然少陵句，不学柏台乌，台迁乌亦去。>
<地偏人迹少，亭子面山开，最是秋檐外，闲云去复来。>
<店远鸡声近，月斜人影长，再三谢风露，拜赐一天凉。>
<此是还家路，如何不见家，却从他席上，含泪看梅花。>
<缥缈云烟外，迢迢江水明，数家藏密树，一塔峭孤城。>
<岁暮天涯客，黄昏蝙蝠飞，高楼人不到，小雨怯单衣。>
<江上三千雁，年年过故宫，可怜江上月，偏照断根蓬。>
<新历清台正，宽书薄海同，斯民如草木，一一被和风。>
<玉树耸长空，琼瑶万壑封，夷犹冰镜里，诗思灞桥东。>
<欲洗铅华净，那须画手工，玉颜翻自误，不似旧图中。>
<已废蓼莪篇，难荒常棣径，步屐不思归，共看花弄影。>
<但喜朝朝醉，那知夜夜风，老人贪睡美，春梦五更中。>
<山腰发灵滋，甘美胜牛乳，应持供茶神，慎勿污烹煮。>
<一顷含秋绿，森风十万竿，气吹朱夏转，声扫碧霄寒。>
<栗里秋香晚，东篱菊未黄，翛然山月下，忽见黑衣郎。>
<侬如抱香枝，不离水松树，栽为木屧轻，随郎踏霜露。>
<千里平沙地，联通江海湄，谩传因激浪，疑是蚌成基。>
<孤屿茆亭小，回汀野树分，独寻临水坂，还望隔江云。>
<自笑如穷鬼，相从不记年，每烦诗饯送，不止办车船。>
<大地不解容，四众俱欲杀，不辨如是心，定难消此衲。>
<临济十世孙，泐潭克家嗣，一唱主中宾，不容留意地。>
<滩声滚蛟鼍，层层溯天级，应与银河通，试探支机石。>
<白日有间意，往来湘水滨，非关爱梁藻，腊月满江春。>
<老圃青青甲，平生味饱谙，本无食肉相，岂是厌肥甘。>
<清风吹竹林，夕阳堕西坞，相逢且停竿，共此话今古。>
<天大不漏细，罗三垣列宿，不难大如天，抑恐多疏漏。>
<林壑起凉籁，空翠洒飞雨，坐此山中秋，忘却世间暑。>
<世难容我辈，天岂丧斯文，但令传白雪，何必羡凌云。>
<海上神山绿，溪边杏树红，不知何处去，月照玉楼空。>
<焚书嗟未尽，兵法老人留，一卷传年少，咸阳战血流。>
<为惜美人去，看梅到晓窗，明河忽倒地，疑已入沧江。>
<一段西山雪，中含太古梅，无香亦无色，免被百花猜。>
<御史铁为肝，张秦挂舌端，至今湖峤月，犹作太师看。>
<一杯齑馎饦，老子腹膨脝，坐拥茅檐日，山茶未用烹。>
<剑古螭头脱，年深玉匣藏，不因君拂拭，何得露光芒。>
<上有白鹤翔，下有幽人居，幽人道当成，白鹤来不虚。>
<觌面难逢处，如何顾鉴咦，乞师垂半偈，免使后人疑。>
<结客总豪俊，诗坛如将坛，呼童刻新粉，记取最长竿。>
<凉月照青萝，山亭坐深夕，放歌聊一杯，待我同怀客。>
<竹径随泉上，山云触石生，宝栖弹指处，的的是分明。>
<风雨隋堤上，相逢泪尽弹，只今桥畔柳，应念老僧寒。>
<舴艋猿偷上，蜻蜓燕竞飞，樵香烧桂子，苔湿挂莎衣。>
<枇杷夏中熟，金弹怜多摘，词邦仅有之，空存皮与核。>
<磴危人难行，石崄兽无登，烛暗迷前后，蜀人不得登。>
<乌蛮天万里，客鬓不禁秋，自在高枝鸟，胡为也白头。>
<一径数里间，巉岩镇幽谷，中夹清溪流，白云长断续。>
<娶女得珠娘，自解孕明月，与卿若蟾兔，长在太阴窟。>
<霜下夜已久，清轩调玉琴，凄凉湘水曲，窈窕白头吟。>
<言采泮水芹，因登道山岸，斜日抱亭扉，春风集童冠。>
<和乐天申节，雍容物外身，群生蒙长养，谁复识尧仁。>
<少年多语笑，终日遂心娱，不会凡情识，如痴我亦愚。>
<道士爱幽居，年来一事无，盆池新过雨，石上种菖蒲。>
<淮水何汤汤，布帆疾于矢，一夜东南风，吹船七百里。>
<玄潭漱孤石，青溪下双练，岁月屡经游，功名惭拟岘。>
<门阑曳裾客，皆自许人豪，今日宸廷下，谁知北郭骚。>
<饮来如雪味，入口带天香，流出空山去，能令天地凉。>
<纸帐梦初醒，山窗月上明，宿云离石去，幽鸟话新晴。>
<一声山鸟啼，幽梦忽唤醒，起来开竹扉，日上中峰顶。>
<脉脉广川流，驱马历长洲，鹊飞山月曙，蝉噪野风秋。>
<阆州富名山，冠者云台化，幽深压岷峨，孤峭抵嵩华。>
<昨日过花朝，红芳暗烟雨，蘼芜绿渐多，美人隔春渚。>
<尔窥事迟迟，喜怒勿遽发，尔处事疏疏，经理须密切。>
<苍童负诗箧，百钱挂杖头，何当倩画手，画我庐山游。>
<道在猜谗息，仁深疾苦除，尧聪能下听，汤网本来疏。>
<驻马惜分手，临风开一觞，君趋紫金阙，我恋白云乡。>
<别来五百岁，于焉驻飙驭，吴市梅子真，解后亦神遇。>
<离忧将岁尽，归望逐春来，庭花如有意，留艳待人开。>
<丹穴朝出云，赤日晴仍雨，拉尔盟寒岁，与之同避暑。>
<不谙贝叶编，且倾竹叶酒，醉中有真趣，真言吾何有。>
<自抱幽人况，宁辞青女霜，一枝秋圃上，爱杀浅鹅黄。>
<故国嘉山水，文溪带武峰，披图思不尽，亲舍白云重。>
<闭户见青山，松风尽日闲，只愁三月梦，轻度蓟门关。>
<手折章台柳，眼盼梨园花，春风故相妒，先到阿侯家。>
<百乐不足玩，万好俱无益，休休事追逐，荡志而害德。>
<深院梧桐落，前檐试澹妆，玉簪敲砌竹，明月夜如霜。>
<向日层层折，深红间浅红，无心驻车马，开落任薰风。>
<江南舟轧鸦，江北马连翩，经春不能赏，谁云不关天。>
<莺花三月艳，脂粉六朝香，不分青溪水，愁心与尔长。>
<处处是方便，此理几人荐，不识雪峰球，错认盐官扇。>
<花发上林苑，风清太液池，列侯同锡宴，亲记柏梁诗。>
<清晨起搔头，荷锄出门去，露湿野草花，香来不知处。>
<种麦此时节，阅耕原上田，衰年筋力少，惟执打牛鞭。>
<群鱼见新晴，万鬣戏清泚，忽尔下淘河，惊回入水底。>
<秋气日已佳，野色清且虚，小亭尘不到，读尽人间书。>
<一勺清泉水，三年共此心，不堪弹别鹄，惟是邑中琴。>
<春水满四泽，原田高下耕，熙熙随老农，志匪搴芳英。>
<辞少不尽意，辞多还尽纸，纸尽意无穷，相思似流水。>
<落叶积莓苔，柴扉半不开，幽林云密覆，花鸟恨空来。>
<处处村舂急，家家晚爨烟，青山映丹杏，过雨转嫣然。>
<壮岁同游地，今晨独到时，夜台无健笔，残菊有空枝。>
<竹里藏深井，栏镌大历春，不知开凿后，几过炼丹人。>
<嘉祐随年至，皇恩共气和，水痕冰处动，烟思柳前多。>
<高柳何人舍，孤灯此夜舟，遥从白帝去，少为紫微留。>
<风筵调桂轸，月径引藤杯，直当花院里，书斋望晓开。>
<杨柳阴初合，村童睡正迷，一牛贪草嫩，吃过断桥西。>
<下马捧椒浆，迎神白玉堂，如何铁如意，独自与姚苌。>
<为报津前妇，休贪江上鱼，鱼来空比目，不见一行书。>
<汝渊自如渊，渊深有真龙，一旦乘云去，弘施泽物功。>
<春雷破崖石，惊起箨龙儿，南风吹十日，便有拂云姿。>
<莘野乐尧舜，谷口岂真卿，自是不可掩，区区非近名。>
<景物皆难驻，伤春复怨秋，旋书红叶落，拟画碧云收。>
<此水远弥洁，此沜晴更嘉，请君沜上坐，看此水中霞。>
<四时乘大德，五日敞金扉，阳晷移南陆，天光盛紫微。>
<真汞非水银，还向此中得，若要真水银，须求坎里力。>
<北户静无尘，萧萧玩翠筠，此时刀笔手，惭愧杀青人。>
<佛宇不可知，云留高树里，日落钟磬声，随云度溪水。>
<大山如大国，小山如小邦，低树无附丽，洪涛恣舂撞。>
<堂前好双树，枝合叶交遮，时有鸳鸯鸟，来衔并蒂花。>
<郡官所食稻，共此一百顷，小人以力耕，君子以德请。>
<且喜安能保，那堪病更忧，可怜藜杖者，真个种瓜侯。>
<黄金无足色，白璧有微瑕，求人不求备，妾愿老君家。>
<征鸿恋回渚，欲下还惊飞，苇深缯缴繁，岁晚稻粱微。>
<濯濯萦春晚，依依带暝饶，楚宫皆饿死，无计学纤腰。>
<船入荷花内，船冲荷叶开，先生归去后，谁坐此船来。>
<林居厌栖迷，山顶幸清旷，无事一登临，却愁心浩荡。>
<终日听莺语，商量一树梅，看承花未了，排办雨将来。>
<伤心九载绩，焦思八年中，启亦呱呱泣，惟思度土功。>
<月在摄提格，天回甲子春，麻姑多寿算，几见海扬尘。>
<凭栏玩文漪，日与赏心遇，汀筱陵砌繁，沙禽冒波翥。>
<乞食走他乡，感君重交结，欲还故里闾，恋恋难为别。>
<触处寻芳树，都虑少物华，试从香处觅，正值可怜花。>
<土旷深耕少，江平远钓多，生平皆弃本，金革竟如何。>
<茅轩有何好，小驻客心宽，始觉安居乐，无如行路难。>
<江流入南浦，浦上有高亭，日日送行客，年年芳草青。>
<日色隐孤戍，大江声怒号，朝廷任猛将，宿昔恨滔滔。>
<谁谓曹瞒智，回头玉座空，向来台上妓，尽入洛阳宫。>
<一息营升斗，留翁寂寞滨，白头携暮子，来作祝尧人。>
<鸟啼山涧幽，日入松林暝，路转薜萝深，相呼不相应。>
<无贽谒梅花，一诗我破戒，春风如打勘，具有案卷在。>
<小亭环绿筠，潇洒宜宴坐，是中宾主谁，明月清风我。>
<野华复结实，同在一枝上，了知色即空，聊作因果相。>
<花下一壶酒，定将谁举杯，雪英飞落近，疑是故人来。>
<花重树冥冥，鸣春不避莺，如今成老大，忘却旧时声。>
<别梦虽难觉，悲魂最易销，慇勤淮北岸，乡近去家遥。>
<万木俱避荣，寒潭吐幽洁，悠然见天根，群悴还成悦。>
<蓬蒿恣浼鹊，羽翼何翘翘，何如舍之去，玉立当云霄。>
<啼鸦作人语，孝子独关心，仰见陇头月，斜飞乌臼林。>
<我行且奚适，兴尽忽自返，倒影射清漪，回光在桥板。>
<高柳抱晴湾，疏篱匝烟渚，犹记泊枫桥，隔水闻吴语。>
<苔花洗春雨，藉此听潺湲，终日无客至，满楼都是山。>
<去时冰雪深，归来桃李艳，短棹羁春愁，云深江路暗。>
<片石□清流，光生即墨侯，临池今有兴，正好试银钩。>
<晴云度碧空，宿雨江如注，急滩过画船，好景那能驻。>
<画扇催迎暑，灵符喜辟邪，风光丽宫禁，时节重仙家。>
<翠水冰融尽，雕栊日上迟，东风报花信，先拂万年枝。>
<雨夜宿山斋，夜深雨声息，石室含馀清，风枝堕残滴。>
<择木有灵禽，寒空寄羽翼，不止蓬莱山，冥冥去何极。>
<晓光澄水月，秋影颤风幡，宛是真如地，荷花获翠轩。>
<要作山中宿，怅无林下期，摩挲鲁公字，咀嚼豫章诗。>
<幽人夜不眠，月吐窗炯炯，起寻管城公，奋髯写清影。>
<风冷知日落，水宽得天多，金陵怀古句，绝唱是西河。>
<金陵花贱甚，红白少人怜，笑我从花市，朝朝尽十千。>
<尺寸蒲苇地，蜻蜓漾日飞，不愁秋涨没，早晚欲何依。>
<何处真娘墓，云埋断石根，夜深风雨急，谁唤海棠魂。>
<笔力真奇伟，磨崖几百年，勿嫌人贵耳，此学世无传。>
<荒凉羑里城，人犹忆西伯，若非三年淹，何由见周易。>
<太液柳垂丝，昭阳花满枝，如何长信草，独是见春迟。>
<三面连高竹，苍凉画亦迷，道人参玉版，窗下说曹溪。>
<饱霜犹郁葱，立雪故清润，下有老成人，持心以相印。>
<青州少从事，平田少督邮，洞庭春色里，谁是醉乡侯。>
<主人坐春溪，更邀溪上客，日暮不知还，幽谈待明月。>
<万里路长在，六年身始归，所经多旧馆，大半主人非。>
<秣陵花草地，城北更春多，黄乌催人去，其如花市何。>
<不取禾三百，同笺偈八千，归欤建德国，吾马不须鞭。>
<物理窥开后，人情照破初，不堪将劝诫，止可与嗟吁。>
<岧峣金华峰，苍松凛高秋，仙人坐不成，岁月空悠悠。>
<浅艳侔莺羽，纤条结兔丝，偏凌早春发，应诮众芳迟。>
<一经知教子，三釜拟荣亲，风树存亡恨，迷茫北渚津。>
<见月念故乡，愁绪萦心曲，目极闽海南，天低烟树绿。>
<悬流效曲水，上巳娱嘉宾，饮罢已陈迹，那复山阴人。>
<骑来未得饮，汗解是为强，卸鞍面向北，此事最招殃。>
<最高元古寺，此地半云亭，未了登高兴，须从此一经。>
<墙外水泠泠，水边木阴阴，相遇聊自适，兹辰犹竹林。>
<齐峰何处是，似亦出柯山，此是西山物，研磨双泪潸。>
<我本邯郸士，祇役死河湄，不得家人哭，劳君行路悲。>
<墟里黄昏候，投林鸟雀哀，渡头钟隐隐，风送普陀来。>
<金玉本非富，诗书元不贫，平生无尽用，学问在吾身。>
<雨气侵池馆，清如秋向深，遥知修敌具，萧洒不关心。>
<江南一何秀，寄语北人道，翡翠戏兰苕，奈此颜色好。>
<一泓泉水古，依旧浸岩边，太史晁鸡肋，遗吟尚可传。>
<五月梅花落，羁魂羌笛惊，孰能风月夜，更听陇头清。>
<关山客子路，花柳帝王城，此中一分手，相顾怜无声。>
<为儒已半世，食禄又多年，欲证无生忍，尽抛妻子缘。>
<兹亭字渊默，我憩亦何言，忽有天门辟，森然帝座尊。>
<君心若流水，妾心如落花，风波千万里，相逐遍天涯。>
<夕雨振庭柯，幽禽栖不定，恋恋故巢安，无人知野性。>
<梧桐十万个，一半是秋声，偏是孤眠者，愁心此夜生。>
<何年山崭岩，化作龙起伏，安得挽天河，著龙吐飞瀑。>
<北地风霜早，秋来已不禁，客衣犹未换，愁听隔邻砧。>
<邂逅洗耳翁，去饮上流水，此日傥相逢，黄犊应渴死。>
<泪滴珠难尽，容殊玉易销，傥随明月去，莫道梦魂遥。>
<园中杨柳树，飞舞似含羞，如何风静处，尽放眼中愁。>
<山中多法侣，禅诵自为群，城郭遥相望，唯应见白云。>
<客劳田头饷，渠怜马上郎，作劳并罄控，未用别闲忙。>
<久雨初收霁，开窗动我情，野花含宿泪，山鹊弄新声。>
<北固临京口，夷山近海滨，江风白浪起，愁杀渡头人。>
<山水可吾情，对酒不必醉，及其不以酒，何由得翁意。>
<狗子佛性无，老蚌吐明珠，西川鸣杜宇，江南啼鹧鸪。>
<相送江亭暮，尊空客渐稀，杨花不解别，到处逐君飞。>
<报恩须烈士，拂意是忠臣，君看倾邪辈，哨哨似妇人。>
<春水味能甜，桃花浴著盐，扫连看万蚁，蠕蠕细相衔。>
<驱车上夷门，怀古三叹息，可怜虚左宾，独有窃符策。>
<奕世衣冠盛，应须子弟佳，如何王相国，辛苦树三槐。>
<曲池如曲江，水清花可怜，池上木芙蓉，红映池中莲。>
<平生壮夫志，老去未消磨，其奈青铜里，萧萧双鬓何。>
<先民有高怀，振衣夸千仞，此意达者知，举步何远近。>
<冷筛千嶂雨，寒□一钩□，不放香烟出，长教隔画檐。>
<世业已千秋，明农不待求，桥边黄石在，留伴赤松游。>
<列书诧知死，楚些说招魂，尚莫窥壶子，安能返屈原。>
<蠹根停雪水，花落钓人头，万里猿频断，春风亦似秋。>
<夜夜待月明，每被浮云苦，今夜天无云，月明本如古。>
<河汉已倾斜，神魂欲超越，愿郎更回抱，终天从此诀。>
<面墨已无情，岂但心如铁，昨宵疏影横，空山半窗月。>
<偶踏长春堤，凉风吹解带，班荆数过帆，沙鸟飞云外。>
<青山城郭静，白日文书稀，百拜谢君恩，臣职此其宜。>
<茅屋枕流水，孤山隐士家，故人今在否，应出探梅花。>
<金沙滩上日，潭底见行云，祇有琴高鲤，时时或作群。>
<茆屋临清溪，中有小桥度，遥望知君家，门前五柳树。>
<此去即梅关，一窍谁凿之，千秋仰嵯峨，金鉴真人师。>
<春至百花繁，名园蛱蝶翻，美人将扇扑，拓得一双痕。>
<虚阁倚青莲，恍入庄严界，悠然清净身，万古长不坏。>
<美体亚群花，千罂倒储粟，饮客醍醐浆，可以代醽醁。>
<昔在明光宫，日侍北斗傍，此时卧空谷，频望北斗光。>
<曲磴罗奇石，悬崖烂紫芝，披云探石室，疑有牧羊儿。>
<雨歇山愈碧，杨花拂拂飞，幽人偶无趣，似是惜春归。>
<状有类蛛蝥，见物常勇投，奋身如虎猛，所得亦蝇头。>
<四面插篱落，个个是琅玕，风来万玉鸣，杂佩声珊珊。>
<放汝入长江，养教鳞角出，风云际会时，莫道不相识。>
<戚戚蛬吟苦，茫茫水驿孤，日衔山色莫，霜带菊丛枯。>
<偶得悲秋句，还惊旧社空，中庭步明月，朗咏与西风。>
<水绕湖边树，花垂石上藤，常来寺前坐，不识寺前僧。>
<出谷转石棱，俯身窥木末，夕眺岚翠分，朝隮云海阔。>
<微风摇琅玕，萧瑟岭一道，万帚扫晴空，纤尘不可到。>
<湖上移鱼子，初生不畏人，自从识钩饵，欲见更无因。>
<剪发能留宠，君王不自持，当年无入奏，宁到马嵬时。>
<兹楼日登眺，流岁暗蹉跎，坐厌淮南守，秋山红树多。>
<微风漾花潭，夕景澄天镜，孤棹信潮回，苍茫海波迥。>
<万叶落将尽，惟馀野竹青，石林人不到，仙籁若为听。>
<德义早安排，十三年前语，今日初度日，惭愧汗如雨。>
<有仙何必高，神会即嵩华，岷峨纵在前，当使入我跨。>
<当道双峰辟，凌空万仞酋，于秦置扃𫔎，与蜀作襟喉。>
<人言头上白，皆自愁中得，拍手笑沙鸥，满身都是愁。>
<山风飘白云，油然满庭户，呼童下筠帘，白云飞不去。>
<天容清永昼，风色秀含薰，五日逢佳节，千龄奉圣君。>
<野渡人初过，人悲花自闲，歌声随绿水，春满杏花山。>
<说客为秦谍，君王信郭开，向令名将在，兵得到丛台。>
<袅袅沈水烟，乌啼夜阑景，曲沼芙蓉波，腰围白玉冷。>
<西候情何极，南冠怨有馀，梁王虽好事，不察狱中书。>
<密蕴罗文细，明含玉色清，冰盘时荐美，刀惹断丝轻。>
<停桡惜余景，晚泊烟波静，颇怪行汲者，动摇山水影。>
<物外江山近，芳林景色新，相逢如弗乐，花鸟自轻人。>
<西掖恩华降，南宫命席阑，讵知鸡树后，更接凤池欢。>
<古驿经过少，空庭鸟雀多，我来正摇落，奈此岁年何。>
<一水接沧溟，六鳌秋可钓，试听欸乃歌，吾亦发长啸。>
<同是金陵客，君归我不归，江头一延颈，悔杀是朝衣。>
<蜀士相与语，故家谁得如，千年令威宅，一纸伏波书。>
<苹芷迷烟路，莲舟忘却归，夜寒江水黑，风雨梦如飞。>
<野色满园中，闲情立晚风，菊花含雨艳，枫叶醉霜红。>
<瞥见谁家燕，才惊社日临，洛花移种否，唤起故园心。>
<又望前村里，深溪快渡槎，牛羊半山坞，鸡犬几人家。>
<疏苇雨中老，乱荷霜外凋，多情惟白鸟，常此伴萧条。>
<海邑三年吏，勤劳不为身，但令官事了，从遣黠儿嗔。>
<桥上所经过，秋成正乐郊，儿童惊衮绣，丞相只衡茅。>
<路接张泾近，塘连谷水长，一声清鹤唳，片月在沧浪。>
<道人神气清，碧眼映绿发，晨起折寒梅，和花咽飞雪。>
<黄鸟馀秋声，红菊作秋艳，一室得自娱，四时本无念。>
<强言不思家，对人作意气，惟有布被头，见我思家泪。>
<舟闲人已息，林际月微明，一片清江水，中涵万古情。>
<悬水三十仞，疾雷闻数里，正暑凛生秋，倚杖者谁子。>
<河伯夸秋涨，舟人健晚凉，橹声摇落月，山气郁苍苍。>
<石门江嶂断，来往思无穷，万水浮天外，千帆落照中。>
<江上水正平，日照西江口，远树一尺长，岸润风吹柳。>
<柳外朝朝雨，平添过旧痕，往时桃叶渡，今日更销魂。>
<向来越溪吟，丘壑今在眼，不嫌𫛸䳏鸣，所恨岁晼晚。>
<朔雪尊前乱，西风马上骄，胡笳中夜起，不似广陵箫。>
<青苔满石龛，隐隐砌趺迹，想见夜禅深，岩前雨花积。>
<白鹭下秋水，孤飞如坠霜，心闲且未去，独立沙洲傍。>
<桥上车马发，桥南烟树开，青山斜不断，迢递故乡来。>
<门前霜枫树，洒泪积成许，蛛网罥黄蘖，腹中苦思汝。>
<始知元气大，为水竟包天，一片洋船落，微茫在暮烟。>
<一色春难老，双亲未白头，高堂相对处，日日可忘忧。>
<剥啄惊春睡，萧然湖上僧，篝灯夜深语，多说鉴巴陵。>
<一堠居市廛，百堠居林莽，土木若有情，山中亦惆怅。>
<相思重相思，欢定思侬否，侬意若江湖，迢遥逐欢走。>
<我行海子桥，不见镜光阁，惟有青莲花，凉风吹又落。>
<风尘遍海涯，一室焉能扫，帚柄愿持来，廓清天下好。>
<博望使遐方，归来岁月长，仙槎如可驭，何不报刘郎。>
<罗袖倚青荷，新妆映碧波，声从香里度，知是采莲歌。>
<一饭腹果然，身外百不须，深知饥方朔，不似饱侏儒。>
<宁为刖足业，无为跃冶炼，君子不可及，惟人所不见。>
<番獒高五尺，酣卧多罗绒，紫貂为裀褥，白貂为屏风。>
<日永坤宁殿，时将万卷看，从容聊洒翰，宝扇舞龙鸾。>
<白下楼中别，东西一夜眠，讯知临别泪，落尽是生前。>
<莫耽宜城酝，留醉楚天晓，昨夜夫蓉花，梦杀鸳鸯鸟。>
<我爱西岩好，川西与浙西，林逋湖上兴，杜甫峡中题。>
<人生贵德时，一笑亦足适，三冬冰雪辰，几遇佳风日。>
<是身如虚空，风马时独御，青天手可扪，便欲飞腾去。>
<嘉节苦难遇，故山随俗登，未能如郑谷，一榻对高僧。>
<岁去暗须惊，春远似相识，梅花在陇头，为我传消息。>
<不到西湖上，于今二十年，相逢多白发，山色只如前。>
<日出赤城霞，瑶台宴万花，酒阑朝绛节，整整复斜斜。>
<昨宵山雨来，没却前村碓，夜半阁渔舟，寒江知水退。>
<溪上望前峰，巉巉千仞玉，浑舍喜翁归，地炉煨芋熟。>
<百事皆可做，一生何所求，已多十八种，底用五千头。>
<我病如草木，夏日益以长，不向本根诛，何由柯叶穰。>
<何年撑空荒，截置珊瑚树，长日灿朝霞，芙蕖挹新露。>
<年年花鸟使，选色进深宫，不论妾心赤，惟看妾臂红。>
<袅袅绿杨西，双翻碧玉蹄，何由识小阮，为听紫骝嘶。>
<何年移玉井，开作满池花，白鸟凌波去，青天裂片霞。>
<草堂云去后，人境两茫茫，忽见青松老，翻疑昨夜霜。>
<遮藏末利槛，缠裹芭蕉身，我亦入室处，忍寒待阳春。>
<踏沙逢断径，坐石看浮槎，鱼逐新生水，蜂寻未落花。>
<风火炼仙骨，云雷铸鼎文，壶公探造化，图寄大毛君。>
<晚踏城西月，朝登海北亭，空闻仙驭远，不见相星灵。>
<种菱水宜浅，种藕水宜深，白白无人见，淤泥识此心。>
<莲瓣浓含粉，药房素养胎，繇来千种束，不放寸心开。>
<吾庐在目中，日可理轻策，乃知壶中天，端胜缩地脉。>
<手种千桃树，扶疏向日红，须教时雨露，岁岁领春风。>
<东南固多贤，莫与永嘉匹，王郑已骑鲸，辈流公第一。>
<秀气冲星斗，壮笔过飞泉，旧游易磨灭，魂伤山寂然。>
<箕踞长松下，一斋大如斗，白眼双飞扬，人间复何有。>
<山椒有龙湫，清泉日夜流，疏岩作方沼，漱甘非外求。>
<白社羁游伴，青门远别离，浮名相引住，归路不同归。>
<亭亭远山色，入我船窗来，斗语虽不竞，那无酒一杯。>
<驱车一以疾，相见何迟迟，思君平昔意，不似薄情儿。>
<僧归度横彴，笠影在清溪，嗟彼善幻者，噀水投虹蜺。>
<云景渐清和，琴书此地过，不须留客饮，且喜为君歌。>
<我于落落中，见此铮铮铁，聊持一寸舟，赠子千里别。>
<凡针六脉血，不在昔令多，移时苦不止，伤损返如何。>
<武当并灌口，闻说毁于兵，独有东南远，人神尚太平。>
<行行西崦西，暝色苍然入，芸芸各归根，我亦坐内息。>
<狼籍胡椒斛，破散堆钱屋，不见贪者愚，求荣是求辱。>
<初旸回山光，曰落山隐隐，山光自无明，亦无无明尽。>
<往往游西崦，时时憩午阴，凤来人不见，飞入碧枝深。>
<明经取青紫，此谚亦已鄙，至哉师初录，弃彼尝在此。>
<重九共游娱，秋光景气殊，他时头似雪，还对插茱萸。>
<夜泊武昌城，江流千丈清，宁为雁奴死，不作鹤媒生。>
<朝为江南亲，暮与江南敌，江水本无情，人心自矶激。>
<不百炼不劲，大任阿谁举，大道大如许，众生众如许。>
<阴阳初感处，天地未分时，言语既难到，丹青何处施。>
<诜诜来学者，晨夕侍皋比，花共人如玉，清香满绛帏。>
<金陵已去国，铜梁忽背飞，失路远相送，他乡何日归。>
<风飘野菊香，霜压山枫败，客思谁能宽，赖有同袍在。>
<雁级指高冥，登瞻地域灵，路寻沧海断，山带沃洲青。>
<吕梁观已远，沂水浴应难，却倚亭前柳，时时照影寒。>
<尚有绨袍赠，应怜范叔寒，不知天下士，犹作布衣看。>
<贵诚不如贱，富诚不如贫，自无子平易，孰悟损益因。>
<窈缭千万丝，织成一尺素，染作芳兰色，迢迢寄情故。>
<花豸尽情啼，郎行莫陇西，花含红泪落，片片湿香闺。>
<舞罢霓裳曲，相逢月下还，高情倚修竹，翠袖不胜寒。>
<泠泠太古音，淡淡分宫徵，吁嗟𥱧与筝，繁听恼人耳。>
<夺境不夺人，虚空问四邻，从来无眹兆，何事起埃尘。>
<心随白云远，亦随白云迟，欲随白云灭，白云无尽时。>
<别离非一处，此处最伤情，白发将春草，相随日日生。>
<伟度比春陂，汪汪浸寒水，有时穆清风，微言扬妙理。>
<岩深荫薜萝，金鬣弄寒波，莫爱江湖好，江湖罾网多。>
<今代冯野王，声满东海滨，可敬亦可爱，温然气如春。>
<韩子流于惨，聃书妙造微，百年同一传，谁是复谁非。>
<桥横葛仙陂，住近杨雄宅，主人胡不归，为我炊香白。>
<茵席絮剪茧，枕囊收决明，南风入昼梦，起坐是松声。>
<云低树头青，风急叶背白，一坞无来人，鸟语斗格磔。>
<残阳楚水畔，独吊舜时人，不及庙前草，至今江上春。>
<有意嫌兵部，专心望考功，谁知脚蹭蹬，几落省墙东。>
<岩廊鸣五弦，薰兮南风来，凤去徽音绝，眢井生莓苔。>
<风避乌沙镇，心怀白帝城，峡中险已过，江上浪宜平。>
<朝游湖水长，暮游湖水香，今朝苏学士，不让汲淮阳。>
<斫水水可断，续弦弦可完，如何郑公客，不作百年看。>
<蹄大蹄又软，腹阔更腰长，行时无步骤，何必问孙阳。>
<胸怀阮步兵，诗句谢宣城，今夕俱参透，焚香听雨声。>
<酌我樽中酒，知君羡北归，如何沙上鸟，远逐片帆飞。>
<槟榔花兼实，蒟酱叶连根，何须啖丹荔，始羡海南村。>
<具牛将犊行，野雉挟雌鸣，农事不可缓，闲人亦劝耕。>
<一树临秋水，红颜美少年，开迟君莫怨，犹在菊花先。>
<画里还看画，都成物外春，云山落吾手，非赝亦非真。>
<天王守太白，立国自有疆，舍此复何之，已具浮海航。>
<指点谁家子，将呈泼笊篱，物轻情意重，不使老爷知。>
<如闻交佩响，疑是洛妃来，朔风欺罗袖，朝霜滋玉台。>
<暮烟迷海戍，远水接淮天，拍塞凭栏恨，神京在北边。>
<极目生晚照，幽情眷兰芷，白苹叶里风，不在秋江起。>
<把酒立离亭，柳色正青青，君逐衡阳雁，迢迢过洞庭。>
<未种陶潜柳，且卖邵陵瓜，燕山无泰岱，淮水多含沙。>
<日南汗如浆，日北纩如霜，天既有寒燠，人岂无炎凉。>
<世事从头数，时机触眼奇，山灵莫留客，大厦要人枝。>
<父赐子以死，君侯安所疑，忍哉指鹿相，无复祖龙知。>
<红树宜秋晚，澄江媚落晖，扁舟如唤我，莫待白头归。>
<春花苦无阴，况与花俱秀，好在月明中，仰攀仍落嗅。>
<试走夷门道，徘徊念此身，抱关空有客，虚左竟何人。>
<暂揖市上鞭，一送云中辔，归时五游成，示我青苔字。>
<欲到大贤地，须循下学工，文章深讲贯，道德细磨砻。>
<色养倾诸子，高名重一时，足为丞相喜，岂计外人知。>
<篱东菊径深，折得自孤吟，雨中衣半湿，拥鼻自知心。>
<六月千里旱，偷泉心亦卑，不烦山老祝，神物久无思。>
<陈榻事巳陈，不用再三渎，君去闭山斋，岁寒两竿竹。>
<雪羽卧晴沙，渔人无可虑，机事亦难忘，不如且飞去。>
<不同萧艾群，托根在空谷，花开人不知，风前自芬馥。>
<风泉清午梦，高揖颍川人，冷冷从人耳，欲洗本无尘。>
<京口流江航，穷途仗神道，萧条向水陆，云雨白浩浩。>
<门严九重静，窗幽一室闲，好是修心处，何必在深山。>
<自别东庄来，岁月易成久，披图怀此君，清风想依旧。>
<老鹅秋菊中，我欲画几画，万古天地间，且让庖羲独。>
<惊忧度岁月，靡觉佳序临，玉露破金菊，方知秋气深。>
<村酒家家熟，溪船处处通，香山妄分别，学士与谁翁。>
<借问刘季姗，今亦行三否，定知姊妹中，辞藻人人有。>
<闲却经纶手，东篱把菊枝，先生花外意，难画亦难诗。>
<即是春风尽，仍沾夜雨归，明朝更来此，兼恐落花稀。>
<初喜见箕山，复欣饮颍水，弃瓢更何人，忽忆隐君子。>
<赤伏祥晖盛，黄离治象亨，天时四序正，君德万方明。>
<九龙谷中来，贮月青溪曲，山瓢汲古心，江天赋怀陆。>
<涓涓多近水，拂拂欲宜山，吁嗟此君子，何地不容闲。>
<商山不茹芝，对弈寄此橘，巴人忽招隐，似为子房出。>
<山高泽气通，石窦飞灵液，默料谷中云，多应从此出。>
<坐室延师易，登城取药难，感君传递至，蹴踏试寻山。>
<可怜岸边树，红蕊发青条，东风吹渡水，冲着木兰桡。>
<何忽省母病，每因身疾知，可怜张里正，尚得令君疑。>
<可怜姑恶鸟，啼著杨柳树，杨花愿飘扬，不爱衔着去。>
<星霜两鬓皤，迢递关河阻，孤馆动归思，芭蕉滴秋雨。>
<紫芽连白蕊，初向岭头生，自看家人摘，寻常触露行。>
<巧言愚冒顿，厚赂饵阏氏，秘计言之丑，刚云世莫知。>
<道途广且平，亭馆皆辉焕，追忆旧行时，惊喜还嗟叹。>
<纪叟黄泉里，还应酿老春，夜台无晓日，沽酒与何人。>
<前时送画船，西港柳株边，别处愁犹在，鸳鸯不肯眠。>
<西峰亘铜梁，北岭矗荆紫，百里见阴镫，遥知光发此。>
<灯市千门月，花时万井春，朝来资善议，犹自问穷民。>
<花有凌霄者，谁当瘠土栽，可怜无所附，寂寞草间开。>
<山中相送罢，日暮掩柴扉，春草年年绿，王孙归不归。>
<老矣木居士，苍皮今几围，轮囷卧涧壑，吾与汝同归。>
<异色深宜晚，生香故触人，不施千点白，别作一家春。>
<城中雪一尺，山中雪一丈，地上都已消，却在松梢上。>
<明善进诚心，未能省外事，顿使知虑烦，修身功不易。>
<悠悠天地间，草木献奇怪，投老一蒲团，山中大自在。>
<北风卷顽云，阴晴安可卜，海月出渐高，独照南窗竹。>
<潜沂入地中，谁识真源处，谢却桔槔劳，为霖天上去。>
<扶桑有玉书，郁仪善相保，朝暾到颓檐，危坐填血脑。>
<绕殿猗兰紫，浮觞寿柏青，瑶池演春算，倍受八千龄。>
<独鹤破云来，其声甚悲婉，相将欲近蓬，又被北风转。>
<孤塔倚天起，千镫见佛光，夜半风铃语，如闻替戾冈。>
<空庭啮枯荄，悠然亦相乐，放尔长林中，应思向来错。>
<临深投纶竿，直钩本非钓，欲钓圣贤心，默坐得其要。>
<秋江一夜雨，鲈鱼处处多，渔人走相约，晨日理青蓑。>
<四围山绕舍，一带水平湖，远近俱堪画，登临自足娱。>
<山川未为远，在此轩楯中，我觉千岁近，民今三代同。>
<直道扶明主，危言忤重权，长沙牢落后，谁为贾生传。>
<离肠似连环，宛转不可绝，相送淮水秋，相思燕地雪。>
<陶铛煮孤影，寒灯沸青花，冰开数江树，月落失人家。>
<出山几何时，归来便长夏，端居心不怡，散策长林下。>
<平生馀耳辈，昔日鲁朱家，同难不同乐，悲歌日易斜。>
<苒苒渭滨族，萧萧尘外姿，如能乐封殖，何必醉中移。>
<南港水如带，绿波深不流，斜阳飞鹭起，几处泊渔舟。>
<凉露老荷叶，莲房亦已空，可怜红蓼花，摇摇受西风。>
<江南开最蚤，犹及仲春时，此地先飞雪，多情却愿迟。>
<雨过天风静，波光似铸成，不须频鉴照，妍丑自分明。>
<云入高原暗，春风吹客衣，经过孝子墓，封树我将归。>
<屯云荫广陌，零露湿古苔，中街日亭午，四面风徐来。>
<制念如缚鹿，一排而一抵，无念乃无缚，正襟堕支体。>
<自是飞飏器，宁论击搏功，秋风起双翮，谁是渭川翁。>
<雪散因和气，冰开得暖光，春销不得处，唯有鬓边霜。>
<妾命薄如叶，流离万里行，黄尘燕塞外，愁坐听衣声。>
<愁人未成眠，明月呼不起，一雁叫长天，暌孤示如此。>
<望帝城中住，春宵血沁花，何乡真万里，还忆梦中家。>
<行尽长松径，溪头有小舟，鉴湖如赐与，终日弄清流。>
<飞来天竺远，山秀已含春，不遇名僧识，千年岂有神。>
<门外杂喧阗，此是无喧处，犹恼幽禽多，呼鸣不肯去。>
<叶间缀朱实，实落绿成阴，一步还一摘，不知苔径深。>
<落叶满衡门，萧萧风雨夕，一灯溪上明，何处独归客。>
<人疲故思息，马倦亦成嘘，彼政嗟吾役，吾宁陋彼居。>
<攲红醉浓露，凝碧压芳烟，我有一壶酒，置君花树间。>
<借问数根竹，几时能长成，凭将截作管，吹出凤凰声。>
<积雨限来往，空斋真卧游，窗中望佳树，正尔屋西头。>
<高拂柳丝齐，莺声满御堤，风送名花落，香红衬马蹄。>
<自小弄丝来，惊多去复回，沙头晚风起，波上夕阳开。>
<登楼望阊门，下见倡家女，萍荇蔓芙渠，雪深谁采汝。>
<碣石移山小，微风动红蓼，青蛙禁不鸣，寂寞池塘晓。>
<调箭又呼鹰，俱闻出世能，奔狐将迸雉，扫尽古丘陵。>
<层荫散碧漪，月色信寒翠，稚子喜相呼，去拾瑶琼翠。>
<戚戚复戚戚，秋堂百年色，而我独茫茫，荒郊遇寒食。>
<黄菊东篱下，还逢九日开，今朝尊酒尽，无复白衣来。>
<种桃临玉井，裁胜刻金花，借问此何处，昆山王母家。>
<悠悠复悠悠，泪寄东风流，所思怅何许，西北齐云楼。>
<出身三十年，发白衣犹碧，日暮倚朱门，从朱污袍赤。>
<雾雨犹疑合，槎头不可窥，凶年走牲酒，平旦但茅茨。>
<祖佛未生前，已震涂毒鼓，如今谁乐闻，请试分回互。>
<独向中峰立，洪荒直到今，如何身不动，为悟石头心。>
<池晚莲芳谢，窗秋竹意深，更无人作伴，唯对一张琴。>
<猗猗绿如箦，飘拂青云端，炎光不到地，飒飒江风寒。>
<晚风摇白雪，春水浸梨花，影入纱窗里，还疑玉树斜。>
<清气宿我心，结为清泠音，一夜吟不足，君来相和吟。>
<寂灭跏趺地，灯光照四时，高僧穿地脉，此意少人知。>
<亭前柏树子，佛祖西来意，了知柏即亭，是名第一义。>
<岿然俯溪亭，偃若与舟接，日涉有初心，风雨或阔蹑。>
<秋河一滴露，夜堕即珠然，吹入玉盘里，走盘如许圆。>
<海眼藏双树，峰头压百寻，灵钧游未远，不见石为林。>
<寒更洞书幌，几上明素弦，满意宇宙曙，霏霏正漫天。>
<素手何亭亭，新妆俨明玉，谁怜绝代姿，岁暮倚空谷。>
<踏青原上饮，祓禊水边歌，佳节相连好，游人一倍多。>
<不忧悬榻室，可柰污人风，踏破青鞋底，犹疑是软红。>
<斗室罗尊彝，名香坐中发，何处佳人过，援琴鼓白雪。>
<蒙蒙树隐山，渺渺波横海，其中一叶舟，岂有陶朱在。>
<芳草齐如剪，荷叶大如盘，西施颦越媚，翠袖倚阑干。>
<酿熟山中黍，炰羔宴比邻，独醒非所愿，乐我羲皇春。>
<庾岭梅花国，盈盈天下白，君从岭上过，借问曾相识。>
<寒塘已自清，凉雨昨夜洗，晓看岸上花，尽插碧波底。>
<烟生浦欲无，日暮潮初落，客帆何处来，又近垂杨泊。>
<聊以慰停云，伫足听芳闻，怪杀江边水，流影照离群。>
<入林不知深，但觉衣裳冷，新绿满空山，低头不见影。>
<清斋夜方寂，卧病谁相亲，秋萤如有意，殷勤来照人。>
<新梢雾如沐，断节霜不枯，西窗夕阳下，此君何可无。>
<雨阑流水急，风定落花迟，一老临溪钓，双童画地棋。>
<汉女挟湘妃，霓旌导羽衣，夜深风露下，却跨白鸾归。>
<草木俱摇落，穷冬迫岁华，凭谁慰岑寂，独喜见梅花。>
<华冕久忘情，归来濯旧缨，濯时歌孺子，明月在南荣。>
<团云变晴色，古木郁苍苍，未酬郢里倡，且奏梁园觞。>
<桃花映溪水，溪水亦何情，精舍有高人，端默观化生。>
<幽人本何心，偶此翳环堵，隐几亦无言，光风遍寰宇。>
<吃粥吃饭过，听风听雨眠，莫将安乐法，容易与人传。>
<言从刘伯伦，荷锸载壶酒，一醉眠沧浪，蝉声在高柳。>
<岂是鬼神凿，幻出琼花奇，月照黄金屋，雪留白玉枝。>
<亭中留客处，客至亦忘归，把酒看春草，西山日已微。>
<南国有乔木，老非梁栋材，清阴可以覆，亦足报栽培。>
<雨过万木茂，天开千嶂青，迎风翻锦蝶，拂雾点蜻蜓。>
<茑萝萦高枝，终抱高枝朽，烈士托穷交，穷交称耐久。>
<吾爱子姚子，风流如晋人，白眼视四海，清谈无一尘。>
<谁向陇头来，寄此一枝雪，莫负岁寒盟，道人心似铁。>
<日觉儒风薄，谁将霸道羞，乱臣无所惧，何用读春秋。>
<一气浃群芳，漫山踯躅黄，有谁相领略，自解度春光。>
<毛桃犹带蕊，青杏已团枝，老不禁春恼，应知老易欺。>
<深树春鸠语，小亭春昼长，竹床初睡起，风引落花香。>
<白鹿今何在，清泉故自流，淮阴祠下道，芳草漫生愁。>
<吟馀忽自笑，老矣方好弄，慨然思古人，尺璧寸阴重。>
<天阔浮烟迥，沙平落照低，春江同在眼，只觉异巴西。>
<一树小桃花，生来覆山井，开尽不知春，可怜镜中影。>
<迟日回苍陆，祥霏下庆霄，灵椿储寿嘏，宝册迨琼瑶。>
<坐石拂溪云，山空群籁绝，无心理钓丝，爱此一潭月。>
<结子卑枝繁，成蹊长策舍，饱杀驺侏儒，谁牵果下马。>
<我里在东皋，十年事幽隐，不知山水深，但觉鱼雁近。>
<袈裟裹草鞋，赤脚桐城走，只者破生涯，抵死扬家丑。>
<文锦腰间带，黄金顶上丝，浣纱如越女，解水似吴儿。>
<江水去悠悠，籧篨抱莫愁，白头垂钓者，疑是渭滨叟。>
<缅维点雪功，属尔禦寒器，心烬不复燃，画灰漫成字。>
<月明孤屿云，一鹤唳清夜，和之以君诗，竹牖寒灯下。>
<莲塘浸虚阁，香风吹绿云，何处采莲者，闻歌不见人。>
<树凉山意秋，云澹川光夕，林下不逢人，幽芳共谁摘。>
<大鱼不可得，小鱼钓何益，不如投竿坐，临流以终日。>
<常棣春来减，人如折脚铛，倚栏思旧事，老眼泪纵横。>
<邕题碑板富，郊因诗句穷，濡毫乏精婢，随马有奚童。>
<布衾生凄寒，夜夜梦归去，心恐秋风深，摧残紫荆树。>
<松斋零露滴，夜坐思泠然，一诵襄阳句，山窗月色偏。>
<左手持酒杯，右手无蟹螯，谁云宦游乐，秋来倍寂寥。>
<野岸吹夕凉，花香隔松影，人自无闲心，世岂乏清景。>
<当窗寒露滴，绕砌草虫鸣，细语风前祝，那因得寄声。>
<金茎馀孤标，青女满杀气，随地堪百畦，流芳亦千岁。>
<治畦当种竹，种蕉为近之，虚中同一致，密叶胜疏枝。>
<山中一夜秋，老屋居然别，丈人不饮酒，共坐看明月。>
<历览众峰顶，下视飞鸟背，一身凌紫霞，迥出尘寰外。>
<香中无所有，心忽以香生，一点为香母，氤氲不可名。>
<贫女貌非丑，要须缘嫁迟，还似求名客，无媒不及时。>
<梅子兼樱笋，春来玄墓多，家家太湖水，日日白鸥过。>
<细草缘层砌，幽禽语画梁，好风排户入，吹散午时香。>
<茅苇白蓬蓬，行人西复东，一双青鹳鹤，飞起野田中。>
<长愁花易开，倏被风吹尽，因爱雪花飞，枝头巧相映。>
<摽梅其实七，此特损其三，风赋久不作，有诗谁共谈。>
<道大无传受，骑牛西出关，刚留五千字，遗智满人间。>
<芗林新赐宅，春水向鸥前，不是萧何第，元非范蠡船。>
<青峰初拔地，丹凤倏冲霄，仙人明月夜，于此听云韶。>
<相看是何境，鹤啄松根苔，道人一挥袖，天末海风来。>
<五城十二楼，高悬炼金液，朝来费长房，误入神仙宅。>
<打起黄莺儿，莫教枝上啼，啼时惊妾梦，不得到辽西。>
<清禁传呼近，红云拥紫皇，菖花浮九酝，请祝寿无疆。>
<鼻祖寻河源，织女喜停机，我不愿上天，湖中亦忘归。>
<晓起见晴云，云山迥不分，垂帘且云卧，犹得梦夫君。>
<玉雪本清真，无端染客尘，祇应溪上月，照我意生身。>
<竹实凤将至，水清鱼自行，着我草亭里，危坐学长生。>
<忘忧有妙理，细与曲生论，相携醉乡去，醒见月当门。>
<镂就云门玉，吹成嶰谷音，昼日过沧海，蛟龙不敢吟。>
<袅袅顶丝长，枯荷倚夕阳，窥鱼高盖下，不怕夜来霜。>
<骅骝虽伏枥，骏骨出风尘，一顾将安报，恩深愧主人。>
<可爱北园景，春来游者多，欲知民乐否，处处是笙歌。>
<持帚通樵径，支筇过藓桥，不知及门者，若个肯埋腰。>
<母道齐皇极，韶光傍寿觞，徽音家庆集，随辇奉尊章。>
<未从方广游，知为方广路，定有夕烟霏，天光露晴树。>
<梦梦无醒日，高高独奈何，酒旗天上有，醉客更应多。>
<四大无尘境，白云自往还，盈盈襟袖里，不令到人间。>
<仰卧星辰见，雪来白满床，更添檐上溜，冰柱列成行。>
<亲远更家贫，将归未有因，相逢难说与，君是故乡人。>
<簪来盈宿露，插处炫明霞，布帽须频落，何烦笑孟嘉。>
<汉川如渭川，千亩尽修竹，疑此是芝田，年年生碧玉。>
<薄命已如霜，君恩未可忘，一般清梦里，夜夜到昭阳。>
<笼灯耿欲灭，枕下虫声切，底许事相关，煎人肠断绝。>
<入市独持衡，群贩交恶憎，持衡不可弃，甘心郊外行。>
<空有难深作，殊无贞烈姿，试评阿娇赋，有愧孝娥碑。>
<万里云收尽，瑶天绝点尘，团团一轮月，空照客边人。>
<风雨忧春尽，蜂声见所思，明年花发处，只在此空枝。>
<行年似启期，颜发日夜改，此身尚我累，橡栗时自采。>
<记取元城语，南州热异常，别无卫生诀，止酒是丹方。>
<雪岭孤松老，曹溪滴水寒，谁知今夜月，犹是昔时看。>
<潮来水平堤，潮退水根出，何当修下牢，常使溪水溢。>
<烈日晒皮肤，皮肤似漆乌，郎君矜白面，应笑种田夫。>
<禹穴探幽眇，神功接混茫，绝麟才此笔，春梦试平章。>
<清溪转回环，石矶俯深碧，公来坐忘归，此意白云识。>
<骏马黄金镳，胡鹰赤绵绦，风抟千里翮，雪点五花毛。>
<绿水池光冷，青苔砌色寒，竹幽啼鸟乱，庭暗落花残。>
<为问琼浆窟，何如太液长，临流倾玉碗，高枕傲羲皇。>
<谁与传符敕，游时水自开，江湖风浪恶，不见绣衣来。>
<蜂食花须落，黄沾几案多，海棠开未遍，已炙玉颜酡。>
<鸾背如花女，出自咸阳宫，不愁无主爱，惟怕见秋风。>
<玉堂高学士，远寄碧琅玕，此物能怡老，长年耐岁寒。>
<小径穿深树，临崖四五家，泉声天半落，满涧溅桃花。>
<辟谷非其道，谈空去自然，何如勋业地，无愧是神仙。>
<鹦鹉言犹在，琵琶事已非，伤心瘴江水，同渡不同归。>
<台上凤凰鸣，朝阳树色明，停舟一登眺，春意满都城。>
<五斗虽甚微，偃鼠饮满腹，大书归来赋，有味数过读。>
<落木秋风里，空庭夕照边，草玄人不见，满目是云烟。>
<感姬策马飞，倏上阴山脊，射得一天鹅，为予作美炙。>
<醉里还多感，醒来却更愁，醉醒都不是，愁感几时休。>
<毛车乘弱水，燕卵献麒麟，奇香闻百里，惊动八街人。>
<试问隐绵上，何如隐东山，出处两无阂，世间出世间。>
<苦热思高眺，王孙胜有楼，城阴连塔影，山月入溪流。>
<山色青于染，茅堂背郭成，阴阴乔木里，疑有读书声。>
<望苑回先马，山城驻使车，涂中值归雁，频寄北来书。>
<神力不思议，如如本何动，稽首世尊前，一悟九年梦。>
<骈羽燕流闺，同心花满溪，借问青琴上，何时双凤栖。>
<瞥见双白鸥，飞来似相识，翩翩欲近人，复溅苔花湿。>
<晚色在何处，楼高天宇低，闲云无去住，归燕自东西。>
<手植东皋松，勿遣樵牧经，他时化鹤归，要斲千年苓。>
<苦海无船渡，众生到岸难，劝君齐著力，结取万人欢。>
<王事有期程，称意不可再，寄言山中友，勿误青衫爱。>
<戴胜飞晴野，凌澌下浊河，春风楼上望，谁见泪痕多。>
<长风送华月，照我庭前树，宿鸟忽惊飞，双双背人去。>
<迥野殊寂寥，孤芳太清绝，暗香疑有无，似亦畏攀折。>
<流水闲云外，青山落照中，诗翁扶瘦策，相与听松风。>
<绕臂双条达，红纱昼梦惊，连吹紫云曲，不及晚妆成。>
<展叶柔桑沃，装丛醉缬繁，定应西域到，略不耐轻寒。>
<甚疑牡丹丛，但病皮骨老，不宜入水看，只可隔水眺。>
<屏幛尽通彻，萧然尘土空，不畏赵盾日，知有楚王风。>
<月下压酒声，将船系杨柳，明日到家近，不须沽一斗。>
<鼎鼎百年内，一别一回老，欲知万里情，坐对青灯晓。>
<一出恒沙河，弹指几千劫，金刚在舌根，何许贝多叶。>
<有月色还空，无风浪常静，如何假合中，忽有山河影。>
<微泉静后闻，去鸟空中灭，耳目吾不营，烟景相与悦。>
<独立娟娟鹭，惊人离石矶，遥看一片雪，深映碧山飞。>
<行行长千里，采采春田花，郎君相问讯，大树是侬家。>
<蝶躞趁繁会，婆娑无定妍，心知吾地广，长袖得回旋。>
<江草何多思，冬青尚满洲，谁能惊𫛳鸟，作赋为沙鸥。>
<倚涧惜鱼逝，升丘送鸿归，遥林暮色至，漠漠上人衣。>
<皎皎冰壶里，天寒六月风，水仙来往处，三岛忽相通。>
<斜阳归处险，路熟了无疑，结草为衣著，圈葭作竹吹。>
<昔闻河上公，今见濠上翁，姓名氏时易，道德经解同。>
<象峰多怪石，时作狮子吼，刚被黄初平，叱起满山走。>
<睡起情愈懒，烟萝地自迷，开尊惜迟暮，片月挂松西。>
<涧里春泉响，种桃泉上头，烂红纷委地，未肯出山流。>
<林园风气佳，欣欣物生色，驴背采芳归，溪清月华白。>
<爱花莫看花，如饥贪画饼，一笑大江横，此句须参请。>
<游宦京华久，不知谁可亲，独怜风月好，常自伴吟身。>
<陆机初入洛，王粲却归秦，春草无愁思，杨花送远人。>
<阮籍醒时少，陶潜醉日多，百年何足度，乘兴且长歌。>
<双栖绿池上，朝暮共飞还，更忆将雏日，同心莲叶间。>
<年年今夜月，双影照西楼，今夜流云乱，天应亦解愁。>
<窗前八哥鸟，学语太轻狂，何须以鹦鹉，自遣羽毛伤。>
<独步出衡茅，寒云著地交，烧平多败穴，叶落见危巢。>
<洞古泉更清，天然石佛寺，愿结无情人，共了无生事。>
<绕臂长生缕，无非柘馆丝，还因袗𫄨绤，深念葛覃诗。>
<梅花残腊时，访予五峰上，讵知萍梗踪，春光此同赏。>
<妾面羞君面，君心异妾心，那能不念母，却遗别人金。>
<濯濯金明柳，年年照妾容，飞花怨春尽，落日渡江风。>
<旧土新铺石，登临日几回，若逢双足老，与我看花开。>
<凤子能双举，新从日下回，日边是云雾，却带越书来。>
<二水苍茫外，千峰杳霭间，伤心金碧地，举目异河山。>
<扪萝梯峭石，直上青云端，咫尺星斗光，冷射人心寒。>
<枯藤堕晚花，竹外溪光满，山僧出几时，石上云犹暖。>
<同岁崔何在，同年杜又无，应无藏避处，只有且欢娱。>
<袅袅春风动，娟娟粉露香，相逢似相识，曾忆过潇湘。>
<东望何悠悠，西来昼夜流，岁月既如此，为心那不愁。>
<分手经年别，难教离恨轻，秋鞭如可整，燕草尚馀青。>
<山光不是晓，半夜过危桥，一似闻生客，千峰失寂寥。>
<流响迷湘浦，馀哀隔陇云，角残灯外听，钟定枕边闻。>
<曳杖推门去，问讯西溪云，超然人境异，佳气日氤氲。>
<山深云卧冷，结屋在山椒，我意如云懒，随缘听海潮。>
<献策不得意，驰车东出秦，暮年千里客，落日万家春。>
<含香趋汉陛，前席问贾生，要路须民庸，锦衣聊昼行。>
<颇怪韩夫子，犹疑谢自然，至今成福地，自古有神仙。>
<人见菩提树，亦有菩提想，此树无人时，飕飕千叶响。>
<桃叶复桃花，秦淮是汝家，渡头风雨夜，惆怅忆天涯。>
<质暴难入德，心粗宁配义，君看箪瓢人，磨砻极醇粹。>
<苍苍云外山，磊磊涧中石，古道无人过，长桥浸寒碧。>
<春城灯事动，河豚首登俎，身远阖闾城，梦绕西施乳。>
<巧出焦桐样，淳含太古音，多因和梦听，只作夜虫吟。>
<秋月满疏林，林影自零乱，白猿啼一声，山空夜将半。>
<方舟越大江，凌风下飞阁，仙子去不还，苍屏倚寥廓。>
<曹女乃能孝，曹公胡不忠，千载一樽酒，只酌娥江风。>
<我曾到梅坞，正自画不如，是处有风月，君无怀故居。>
<太行一片云，袅袅复纷纷，我欲俱收摘，相遗邢使君。>
<雏燕初调语，娇莺强学飞，蕙长才可佩，荷小未胜衣。>
<作诗必坡老，作文必欧公，欲知鸣道心，端与二公同。>
<采采入江围，莲船掩夕晖，祇愁风雨恶，不得傍潮归。>
<居人几番老，枣树未成槎，汝长才堪轴，吾归已及瓜。>
<凉风吹北窗，槐阴深几许，带露摘荷花，笑共鸳鸯语。>
<欲访水龙眠，十万弥陀发，随风到涛声，有与烟霞骨。>
<我昔寺中游，题诗在东壁，三年不见僧，见之头半白。>
<倦寝数残更，孤灯暗又明，竹梢馀雨重，时复拂帘惊。>
<天地又秋风，溪山忆剡中，孤舟幸闲著，借我访支公。>
<夙有水云趣，倦游尘土间，冲山为谁秀，几案我江山。>
<碧玉通书久，青天感兴新，江门动秋思，聊因寄远人。>
<白云出孤峰，未雨自飞去，云出本无心，不为孤峰住。>
<此意无所欲，闭门风景迟，柳条将白发，相对共垂丝。>
<豪家低昂心，常对时亏盈，卓氏一窖粟，杀人视长平。>
<满尺仍青鬣，纤纤鳞已金，陶朱三岛业，未见化机深。>
<相将山喜鹊，花作一春粮，梅片兼残雪，清冷齿颊香。>
<卧闻黄栗留，起见白符鸠，坐引鱼儿戏，行将鹿女游。>
<爱苔无爱竹，戒勿长儿孙，竹屋偏宜雪，何妨种满园。>
<小民饰虚诈，水燥而火湿，呵之不肯起，犹向马前泣。>
<至理本旷夷，小道皆左僻，信能弹指了，可死不待夕。>
<四维风折势，一片雪同规，花竹丛间著，开樽瀹茗宜。>
<公家西州烈，武事冠方册，祖孙世有人，要足门三戟。>
<独坐对明月，遥遥千古情，西风两三日，庭树已秋声。>
<明月出东山，徘徊斗牛间，洞箫吹未已，孤棹又前湾。>
<秧马催予出，铜鱼羡子分，无莲照学士，有竹比封君。>
<进退须恭敬，时时勿敢轻，先生趋拱立，长者后徐行。>
<病减诗仍拙，吟多意有馀，莫看江总老，犹被赏时鱼。>
<晚翠横过水，晴云倒落窗，得渠明分野，为我截秋江。>
<池上偶然到，红花间白花，小亭闲可坐，不必问谁家。>
<危阑明倒影，面面涌金波，何处无佳月，惟应此地多。>
<羚羊古峡口，南转水岩开，西洞青花好，君贻一片来。>
<绿水映柴门，青山绕环堵，机心久已忘，白鸥是吾侣。>
<玉露漙清夜，芳丛发旧溪，无人知采摘，山鸟为先啼。>
<为爱新秋至，朝来步水滨，微风犹未起，凉意满青苹。>
<老贼有肝鬲，多为德祖窥，谁令预筹事，更与共观碑。>
<香驻蛛丝细，微微吐紫烟，一春无事极，日把水沉煎。>
<山光凝暮云，风来忽吹散，借问在山人，何如出山见。>
<大雪满天涯，山中只一家，前溪有高士，邀我看梅花。>
<砻石施丹雘，凌云势亦孤，如何千种相，并在一浮图。>
<洪钟起暗室，飘瓦落空庭，谁言转丸手，能作殷床声。>
<九畹邈已废，三湘流至今，空吟楚臣句，不识楚臣心。>
<木落叶栖风，阵阵着肌体，应忆故园花，欲开为寒止。>
<短褐一枝筇，穿花云几重，日边花鸟使，定不到山中。>
<长夜君先去，残年我几何，秋风满衫泪，泉下故人多。>
<丛丛万横枝，罗生杂松篁，不以岩穴幽，岁晚政自香。>
<有客携笛来，一声山石裂，老子据胡床，东峰方吐月。>
<雨过苔犹湿，风来户半开，闲花忽落尽，啼鸟自飞来。>
<一代风流尽，丹青付此君，忍将湘浦泪，更洒九疑云。>
<水藤罥黄箨，岸筱森绿蕤，不见梅花树，香风暗扑衣。>
<孤亭簇群岫，宴坐增悄然，主人何所作，多应草太玄。>
<漕渠十二率，约束楼船新，朱衣挂金节，绿酒映玉人。>
<归养荷天恩，孔训闻自少，不敏请事斯，如闻提耳诏。>
<瀰瀰山下泉，潆洄白如玉，清以濯吾缨，浊以濯吾足。>
<日暮重冈上，人劳马亦饥，不妨随野雀，容易宿寒枝。>
<积雨暗林屋，晚峰晴露巅，扁舟入苹渚，浮动一溪烟。>
<长幅小藤又，题诗挂帐纱，万枝无一叶，留得雪为花。>
<不见碧眼胡，忽忽心未稳，印心须此经，烦君剩传本。>
<叶落不返柯，水流无回波，人生易聚散，不饮当如何。>
<醉似东皋子，愚于北谷公，何当节一惠，单谥作愚翁。>
<春半花才发，多应不奈寒，北人初未识，浑作杏花看。>
<时节浇松近，人家擘纸归，但知题墓好，不笑乞墦非。>
<振职提三尺，潜心醉六经，高材难浅度，岂止狱平亭。>
<直上云峰表，云间谒洞天，自惭无善政，来此乞丰年。>
<烟潭深不极，鉴碧无菱花，日脚下波心，澄江见鱼虾。>
<参宁杀人者，三至尚逾垣，叹息子闵子，孝哉无间言。>
<横铺豹皮褥，侧带鹿胎巾，借问何为者，山中有逸人。>
<云英捧玉液，真是裴郎偶，不知几万钱，买得玉杵臼。>
<何限新桃李，春来树树花，不争风雨恶，无柰委泥沙。>
<生涯万卷书，何似营农圃，散帙向晴檐，中有诸花谱。>
<东皋初释耒，牧竖暮归迟，短笛浑无调，临风信口吹。>
<流水赴长壑，山深莫穷源，因之起遐想，相对忽忘言。>
<候雁来归北，寒鱼陟负冰，相乌风色改，旸谷日华升。>
<八月离长安，二月返乡社，衔泥双燕儿，依旧帘拢下。>
<旧业留芳径，闲云度远岑，溪桥回首处，应悔出山深。>
<楼头红粉妆，楼下紫骝马，两处总相思，无言泪成把。>
<炎海少秋霜，叶红因客泪，因风片片飞，飞向江南坠。>
<清晨偶出山，一衲挂枯树，向晚白云深，蒙茸不知处。>
<晴霏光煜煜，皎日影曈曈，为问东华尘，何如北窗风。>
<拣地循环种，名花取次开，藏春何待坞，按律且衔杯。>
<倦客逢长至，扁舟泊远滩，居常谙寂寞，童稚笑相欢。>
<此处若为关，自来还自去，中有无心人，不妨相伴住。>
<未尝摘瓜时，先为延蔓地，苟不夭阏之，夤缘自无际。>
<何方问奇客，扁舟载尊俎，欲采芙蓉花，悠然向南浦。>
<逢人问除日，君得地曹郎，此意凭谁寄，梅花隐石床。>
<复置汉平准，稍修隋义仓，群公犹禹稷，陛下况尧汤。>
<白日欢情少，黄昏愁转多，不知君意里，还解忆人摩。>
<舆梁斜倚处，檐影坠清流，往往抽簪者，常为孺子羞。>
<四顾忽无径，仆夫何所往，俄闻车马喧，疑在空中响。>
<近岫披晴雾，遥山纵雨云，皑皑疑雪积，莽莽若江分。>
<侁自肩如削，难胜数缕绦，天香留凤尾，馀煖在檀槽。>
<中原不可复，志士愿终违，直把真心去，何妨假首归。>
<鼓棹过前湾，推篷破旅颜，山回流水转，烟逐晓云闲。>
<长啸深林下，微风动木末，无人识幽意，坐对林□脱。>
<新月出江干，邮亭独倚阑，别家如昨日，二十一回看。>
<众鱼聚浅水，谁谓鳞甲微，中有赤色鲤，雨即随龙飞。>
<相望潮水阔，相思潮水深，相思不相见，愁杀望潮心。>
<柱杖墙阴润，闲寻荠菜挑，不禁芳草外，初日下梅梢。>
<忆自分茅日，王田半郢疆，龙飞已三世，犹说内家庄。>
<水榭花繁处，春晴日午前，鸟窥临槛镜，马过隔墙鞭。>
<焚香坐清昼，此心自如如，我知拙催科，考甘下下书。>
<一作山中客，蓬蒿自满庐，旧游谁独往，新著复何书。>
<征马自兹去，夕阳明北原，白云空满地，不肯锁江门。>
<深山一夜雨，白虹走青壁，欲听松下泉，且枕溪头石。>
<红紫漫纷纷，爱此耐久绿，密幄有深处，清风起馀馥。>
<芽抽冒余湿，掩冉烟中缕，几夜故人来，寻畦剪春雨。>
<隐隐隔千里，巍巍知几重，平时未能去，梦断一声钟。>
<山雨洗苍树，江风吹绿波，小亭人不到，诗思晚来多。>
<亭亭金步摇，朝日明汉宫，当时好光景，一似此园中。>
<宿桨依村落，颇闻农者言，秋檐鸡黍熟，真乐在田园。>
<京华春雨后，竹馆话分襟，乡邑何时至，因君想故林。>
<风枝张羽盖，露脸污何郎，收拾归醽醁，芳姿韵更香。>
<我爱通羊好，双泉咫尺间，不须寻谢屐，步入九宫山。>
<花发酒新刍，花前客倡酬，青春今日好，宜上少年头。>
<动植凑东风，天机各自浓，花粘蜂股重，絮恋柳腰慵。>
<睡起晴沙满，鸟鸣春树深，天垂两岸白，云结半湖阴。>
<夜久喧渐息，叶落孤萤飞，寒山吐残月，不寝吝清辉。>
<三仕宁为喜，一闲当自修，世情今似古，何必谢交游。>
<十家来负郭，四邑入提封，双水碧一色，群山青万重。>
<素质倚秋风，向人浑欲语，春风莫相笑，丹心自能许。>
<疏林带远色，危石激清籁，时有远钟声，窣堵在云外。>
<去买沔阳船，挂帆上秋水，别路折垂杨，歌声断肠起。>
<夜情河耿耿，春恨草绵绵，唯有嫦娥月，从今照墓田。>
<鹫翎金仆姑，燕尾绣蝥弧，独立扬新令，千营共一呼。>
<闻说乘溪棹，寻源过水西，如何雨花处，欲往路先迷。>
<我初卧病时，桑麻翳负郭，扶杖延秋风，山川俱黄落。>
<欲作辽阳梦，愁多自不成，错嫌乌臼鸟，半夜隔窗鸣。>
<朝从日挂钲，暮至月吐璧，坐得少文图，不资康乐屐。>
<乡思那可禁，况复逢驿使，念我欲归时，已结垂垂子。>
<所适跬步间，稍宽樊笼下，院处讵云荣，古有乘轩者。>
<白云飞不尽，青山断复通，涧道多机杼，时鸣春树中。>
<罗浮山下郡，楼阁枕沧溟，谁得闲中意，清风野吏亭。>
<芬馥溢阶除，倚檐更不语，东风时度帘，线玉抽春雨。>
<屈膝跨牛腰，山遥水更遥，有诗吟未就，白鹭下溪桥。>
<晋王曾此隐，释子住何年，泉石无今古，图经有后先。>
<信步北城坡，忘却坡上雪，不知孟浩然，寻梅有何说。>
<北涧流恒满，浮舟触处通，沿洄自有趣，何必五湖中。>
<青草生水中，日日随水长，水落何所依，撩乱为宿莽。>
<芳渚生夕波，寒潭映修竹，幽人罢钓还，菰米饭初熟。>
<邻家人未识，床上坐堆堆，郎来傍门户，满口索钱财。>
<秋谷应多减，春炊固转艰，频闻寒雨里，采蕨满深山。>
<粲粲萼绿华，盈盈花上露，花折露沾衣，凭谁寄情素。>
<玉照非缘月，兰流不待风，延伫春阶畔，芳心知尔同。>
<恒彰新润屋，门对我瀛洲，孙茁兰芽华，应知代代侯。>
<平生徐与李，南北共飘零，北极逢人日，南天指使星。>
<钟漏初传晓，满窗风雨寒，东冈行可种，攲枕不成安。>
<春色来何处，桃花路欲迷，为言垂钓者，中有武陵溪。>
<身在山水间，心在山水外，世无钟子期，白云兀相对。>
<孤琴奏明月，松泉夜生寒，岂无古时调，不堪今日弹。>
<府尹才能好，经营次第新，相知已心熟，犹问路傍人。>
<椒气从何得，灯光凿处分，拖筵来藻饰，惟有篆愁君。>
<雨深竹叶盏，山静莲花禅，能容陶令醉，愈觉远公贤。>
<村笛轰牛背，山花结帽头，骑牛胜骑马，曲坂没郎愁。>
<海涌银为郭，江横玉系腰，吴侬只言黠，到老也看潮。>
<世有无穷事，生知遂百春，问程方外路，宜是上清人。>
<万里胡风急，三秋□汉初，唯望南去雁，不肯为传书。>
<佳人斗南北，美酒玉东西，梦鹿分真鹿，无鸡应木鸡。>
<佳节深山度，禽声破寂寥，坐爱溪蒲绿，那须渍酒瓢。>
<人生天地间，离别安能无，莫作儿女态，相期烈丈夫。>
<山月流素晖，小窗绝嚣响，四壁寂无声，合座生灵爽。>
<吴牛行欲老，汉马焉得肥，筋力不可恃，游子当念归。>
<锦车天外去，毳幕雪中开，魏阙苍龙远，萧关赤雁哀。>
<蚕月始条桑，悤悤妇姑忙，天寒授衣节，妇姑无完裳。>
<冬岭秀孤松，松枝傲霜雪，不同桃李春，永抱岁寒节。>
<荣悴逐时序，纷纷红翠多，谁同岁寒操，旁有羽林戈。>
<峰秀因拳石，溪清见发鱼，毫厘辨乔梓，咫尺有匡庐。>
<低身锵玉佩，举袖拂罗衣，对檐疑燕起，映雪似花飞。>
<凝成姑射姿，幽洁世所独，春近迫芳心，羞涩破唇玉。>
<白玉堂前树，风清月影残，无情三弄笛，遥夜不胜寒。>
<古有如瓶李，得之海上仙，如何阿戎辈，钻核怕人传。>
<画阁馀寒在，新年旧燕归，梅花犹带雪，未得试春衣。>
<朔风寒不尽，惨淡结浮阴，念此闭关日，悠然天地心。>
<菊酒携山客，萸囊系牧童，路疑随大隗，心似问鸿蒙。>
<春到梵王家，千林已着花，小桃无限思，竹外一枝斜。>
<上智与狂愚，俱能夺造化，唯有中根人，随缘作荣谢。>
<万顷玻璃上，辉辉玉一环，望中青似粟，约莫是君山。>
<天地自相悬，何名大道坚，聪明无滞碍，愚昧莫知前。>
<我欲培修竹，新添笋几根，徘徊看不已，爱惜似儿孙。>
<安车过桥时，童稚皆喜舞，题柱作归来，元无长卿语。>
<蒙润碧千颗，迎曦红半颊，阅古憩鹅池，牵连青李帖。>
<风波千里阔，台榭半天高，此兴将何比，身知插羽毛。>
<独立不偶俗，直干排高云，曾过首阳下，永怀孤竹君。>
<仓皇问君父，忠孝两关心，绝胜杞梁妇，惟知哭藁砧。>
<求心心未谛，等人人不来，岩花晓来雨，寂寞为谁开。>
<宿雨尘霾静，寒原黍稷空，临风聊放目，不为送飞鸿。>
<春水前溪长，春云绿树齐，门前车马散，正及曙乌啼。>
<莫谓高栖稳，高栖翻累躯，清光逼禁树，树树有惊乌。>
<谈天有邹衍，渡江无祖逖，谁识浮杯人，月下一枝锡。>
<树暝千峰雨，江寒五月秋，转帆山不见，移过在船头。>
<日暮鸟雀瞑，空庭风雨悲，方知古今梦，同寄老槐枝。>
<不断征人泪，全消旅客魂，一天疏雨过，灯影暗长门。>
<行幸一何得，民安君子乐，求官利益人，劝善惩诸恶。>
<翠浪浮千树，金衣恰数声，上林人载酒，何似此中听。>
<一室不求宽，易安已能审，君看五柳人，葛巾漉还饮。>
<野水连天阔，沧波引钓缗，寄言溪上叟，莫学直钩人。>
<日上钟未鸣，老僧睡犹熟，谁是山中人，长享清明福。>
<一从闭深宫，不复徵歌舞，房中今夜声，是妾当年谱。>
<寒暑衣一称，朝晡饭数匙，钱能祸扑满，酒不负鸱夷。>
<喉内若生黄，此病实难当，药针但少效，向里结成囊。>
<重重风日透，花气满池塘，谁把红云比，红云无此香。>
<先以一诚格，斯能众正招，要来堂下蔑，勿徇帐中超。>
<不假丹青手，居成水墨图，莫嗟玄尚白，靡叹粪难污。>
<云林积空翠，茅屋兴悠然，不来车马尘，独听飞崖泉。>
<纤莛小作罂，瘦壳元无粟，色丽品少双，诗成看未足。>
<春来百种草，无那怨王孙，迷却郎归路，萋萋不断根。>
<乱聒霜前夜，忙催机上秋，无衣汝何益，重作旅人愁。>
<结交虽不泛，绝物亦何曾，莫问亲疏客，过门无不应。>
<多情杨畔儿，芙蓉生绕床，旧屋君未归，蒲池已凄凉。>
<碧水似开镜，远山如画眉，岸花凝笑脸，堤柳斗腰肢。>
<买药入吴布，不逢采药者，惟有吴江流，自绕吴门下。>
<紫禁迟迟漏，瑶箱细细风，君王问安早，红烛照帘栊。>
<药卉佳于菊，丛台烂柘黄，无因称万寿，得致圣人傍。>
<有圃无修竹，其如借宅何，宁忘三月味，不厌此君多。>
<荆州一万里，不如蒯易度，仰首望飞鸣，伊人何异趣。>
<白头枝上鸟，日日下花前，却笑看花客，今年非少年。>
<弭棹宿溪亭，全家梦寐惊，明朝速解缆，莫待浊流平。>
<方语须三译，人情在一歌，关山离别苦，此夜曲中多。>
<山木锁冥迷，山前无路歧，无端流菜叶，刚被世人知。>
<蝘蜒苍龙蟠，此是龙之首，迅雷昼日翻，列缺云中吼。>
<阳和二三月，绿柳垂满地，春风吹暂开，望见南山际。>
<九畹何人种，光风泛国香，林间今几许，鼻观日扬扬。>
<戡难功何补，欺孤计已深，尽饶摧导玉，那解贱黄金。>
<同生愿同死，死葬清泠洼，下作锁子藕，上作双头华。>
<明月溪边路，秋风溪上船，船头何所有，满把水中莲。>
<梦里诗情远，闲中笔力长，云邱本孤绝，更爱竹风凉。>
<日夕水烟起，细雨渔舟出，草阁生微寒，主人方抱膝。>
<妾刀不断机，郎行当早归，还将机中锦，作郎身上衣。>
<曲涧跳珠碎，丛山叠翠浓，竹新敷影薄，闲看倚枝筇。>
<野老春耕歇，溪儿晚牧过，夕阳牛背笛，强似饭牛歌。>
<轻舟南垞去，北垞淼难即，隔浦望人家，遥遥不相识。>
<京岘望杨州，石愧向江左，回首秋云飞，苍然见淮楚。>
<松关深更迂，中有安行路，从渠马上人，笑我不出户。>
<见说烟霞里，鎗旗隐御园，似应馀进奉，采撷下云门。>
<泮池深且广，绿水浸红莲，轻风雨馀至，演漾起澄涟。>
<人易千般去，余嗟独未还，空知泣山月，宁觉鬓苍斑。>
<鹊桥织女会，也是不多时，今日送君处，羞言连理枝。>
<谁云两州牧，择笏望辕门，渠亦髭须好，公今德义尊。>
<月出秋山空，素琴弹古曲，故人招不来，芳兰为谁绿。>
<入门敬事姑，辛苦挈孩稚，不得娣姒意，伤哉中谗忌。>
<空壑积阴晦，层崖冱冰雪，下有清冷泉，终年流不歇。>
<亭亭一风榭，脱屦席可即，阶前双白鹤，相迎似相识。>
<人老不重少，桧枯还复荣，何时逢匠石，今日栋梁成。>
<一声苍壁裂，再奏蛟龙悲，事往迹犹在，山空人不归。>
<东溪信非遥，咫尺篱门外，桥头看落花，昨日莺声在。>
<贾谊思明主，华元归故都，张良辞北阙，范蠡泛东湖。>
<飞鸿游碧汉，尺鲋泳沧浪，脉脉穷交意，相看大海旁。>
<白兔秋毫绽，青虫树色并，兴亡谁与吊，聊复快新晴。>
<亲在松楸下，松楸暮霭中，望亲存著外，松霭化为空。>
<千载欧翁醉，遗文亦壮哉，几经亭下路，留读憩阶苔。>
<客路逢佳节，无欢更益愁，前山造云日，登陟不因游。>
<水近花逾碧，花临水更红，鸥飞锦城外，人立画屏中。>
<清福造物悭，数竿自超俗，苦觅渭滨封，万此岂有足。>
<沉沉向秋暮，切切声相续，夜静草堂深，闲床照孤烛。>
<园中鸟不鸣，邻女静弹筝，只道东墙下，无人看月明。>
<燕雏不可飞，柳短不可折，转眼谢兰春，日暮花如雪。>
<两岸树苍苍，孤舟湘水旁，猿声啼不住，明月照篷窗。>
<蔼蔼花蕊乱，飞飞蜂蝶多，幽栖身懒动，客至欲如何。>
<青青水中蒲，千岁花开少，采得紫茸时，缄书寄青鸟。>
<风雨山城暮，黄花自满丛，幽怀若为写，正要玉西东。>
<深堂待游客，老木竞留春，花发多临水，云开始见人。>
<秋至衣裳薄，思归未有涯，得如江巨孝，处处自将车。>
<欲识幽人伴，非是俗情量，有业开屠肆，无名坐饼行。>
<紫芝华正秀，黄鹄翼还开，绮皓诚儒者，何曾嫚骂来。>
<知道早春回，欣陪上客来，脱屣坐曲岸，沿流命酒杯。>
<将军下殿直，自鞚紫骝缰，驰道鸣鞭避，章台索酒尝。>
<一语便喜处，千言益怒时，既因言语合，却为语言离。>
<昔梦游湘水，琴书寄叶舟，安知三十载，真作梦中游。>
<师是马迁才，探奇禹穴来，重临江水阔，好灌豫章材。>
<懊恨饶家军，常年掠江北，谁遣渡江来，相呼打兴国。>
<红绽南枝玉，芳姿绰约新，不将明媚色，竞逐艳阳春。>
<不见休上人，空伤碧云思，何处开宝书，秋风海光寺。>
<空斋卧良夜，佳月照窗卉，无人可与言，胡床挂麈尾。>
<岭外春过半，途中火又新，殷勤清远峡，留恋北归人。>
<本无家可归，原无路可走，若有路可走，还是大门口。>
<我有铜鼎汤，快瀹龙焙香，政使浇舌本，君无问糟床。>
<渭水东流去，何时到雍州，凭添两行泪，寄向故园流。>
<月出大江口，乾坤一钓船，洞箫声起处，惊醒老龙眠。>
<拥衾哦子诗，清梦即淮左，莫年书藏山，舍子谁印可。>
<霜月下松牖，夜分残梦回，应怜山客卧，独对水仙开。>
<春寒闭春合，酒醒春衫薄，春去积春愁，杏花雨中落。>
<长风破巨浪，一苇下三吴，那羡扬州鹤，腰缠上帝都。>
<开窗见山气，餐之不盈口，端在阿堵中，笑入无何有。>
<扑尾褰唇痛，起卧四蹄摊，频频觑□上，冷热气相干。>
<我爱通羊好，楼高入锦城，青山常在眼，涧水不闻声。>
<零雨慰斯人，斋心荐绿苹，山风箫鼓响，如祭敬亭神。>
<浩浩长江水，黄州那个边，岸回山一转，船到堞楼前。>
<寺古临浈水，波澄映碧山，夜来泛钓艇，清磬动前湾。>
<酸涩涧边果，青红岩际花，贪随狙狖去，风雨未还家。>
<露叶堕清响，隔烟闻暝舂，夕岚那可拨，月照山重重。>
<我是东篱老，移家惠远邻，黄花定相笑，祗少白衣人。>
<怪底东风恶，寒威透客衣，捲帘云接地，撩乱雪花飞。>
<雨馀寒碧深，空烟满庭竹，深掩读书灯，莫恼秋禽宿。>
<文杏过参天，下有长水墓，长水日夜流，真诠谁了悟。>
<美人朝玩雪，置酒临高台，秪疑仲春月，风送落花来。>
<徘徊想此夜，夜长犹未眠，出门还复入，无语月空圆。>
<父老怀遗爱，谁传肘后方，药囊同日葬，空忆紫元香。>
<秦皇如有灵，应对孤松泣，当日大夫多，惟君称独立。>
<楼阁中天起，波涛四面降，崔嵬千尺影，终古镇长江。>
<万里朝宗势，其源可滥觞，从来不在险，画里论兴亡。>
<朱宫紫贝阙，一旦作沙洲，八月还平在，鱼虾不用愁。>
<本无尘土气，自在水云乡，楚楚净如拭，亭亭生妙香。>
<冉冉横枝竹，低垂向楚皋，秋风何处发，吹起凤凰毛。>
<带雨虫深语，摇风竹漫颠，空山无远梦，支枕听流泉。>
<席上沈香枕，楼中荡子妻，那堪一夜里，长湿两行啼。>
<别墅促煎茶，溪边路不赊，蓝桥曾种玉，春笋出仙家。>
<携琴兼载酒，童冠偕跻攀，浩歌碧云里，落日松风寒。>
<款款穿芳径，双双度短墙，不知身是幻，抵死恋花香。>
<晴轩足清趣，闲与鹤开笼，寄语北山侣，无惊蕙帐空。>
<吾道一而已，惟诚一之至，毋或参以三，亦勿贰以二。>
<山木秋风高，黄叶扫复堕，落日照柴荆，烹茶敲石火。>
<今夜今年尽，孤眠客未眠，莫须愁短鬓，此夜正如年。>
<颗颗苞甘液，年年饫老饕，绝胜九千岁，三度窃蟠桃。>
<开士叩禅关，朗公已出山，题诗岩窦里，未许落人间。>
<雨晴闻鹊语，立近杏花梢，知有明朝约，看花载酒肴。>
<楼头桃李疏，池上芙蓉落，织锦犹未成，蛩声入罗幕。>
<混沌遇倏忽，误被凿一窍，寄语谈玄人，此中可观妙。>
<春笋肥堪菜，秋花暖可毡，何须双野鸭，屏上五湖天。>
<严威生大漠，万甲拥云寒，何处刀砧急，朦胧向夕攒。>
<玉燕垂符小，珠囊结艾青，更将长命缕，侵晓奉慈庭。>
<佳节逢吹帽，黄金染菊丛，渊明何处饮，三径冷香中。>
<清源秪数尺，知是炼丹馀，安得栖真子，相邀肘后书。>
<玉笈朝朝启，琅函夜夜开，甘泉多侍从，应荐子云才。>
<燕坐焚清香，日永袅烟篆，妙处良独知，功收物欲战。>
<练尾飘纤素，霜衣绝点斑，风薰花不到，一片白云闲。>
<白日金牛洞，青云丹凤楼，思君不可见，新月上帘钩。>
<宿鸟波流影，孤萤冷度溪，云留分一半，月在柳塘西。>
<冠以新故爱，履以弊故捐，锱铢在人手，吾衡亦徒悬。>
<江天渺茫茫，知音在何处，落指不成声，抱琴且归去。>
<分手临对影，形似犹狐疑，抚影重怀人，能生别后思。>
<西都不知寿，安用独长年，纵有丹炉在，难吹汉火燃。>
<我亦欲真隐，区区愧此身，山林与城市，何处隐非真。>
<白日新年好，青春上国多，街平双阙近，尘起五云和。>
<水天凉夜月，不是惜清光，好物随人秘，秦淮忆建康。>
<岭外音书断，经冬复历春，近乡情更怯，不敢问来人。>
<风前挥珠珰，吹落春江去，日夜只东流，何时复西溯。>
<力却帝尧禅，犹为颍水羞，似曾洗渠耳，不可饮吾牛。>
<敕使为唐患，忠唐独有君，晚知王自取，误杀老监军。>
<亭亭独鹿峰，涿水巧相敌，何能生伟人，试与问铜狄。>
<朝下铜官去，暮向铜官归，春风被花恼，满山蝴蝶飞。>
<沙头一水禽，鼓翼扬清音，只待高风便，非无云汉心。>
<堂上春花老，流泉日绕山，愿为双白鹤，云路载君还。>
<微茫水烟生，风雨归舟急，片帆拥塔飞，白浪如山立。>
<雪覆寒溪竹，风卷野田蓬，四望无竹迹，谁怜孤老翁。>
<小拂乾红袖，新声十四弦，不知头已白，犹唱想夫怜。>
<藉兰香不歇，藕断丝难折，寄语远道人，回头看明月。>
<复道青槐合，雕盘碧李新，百灵扶绣户，不假艾为人。>
<可到羲皇上，不离方丈间，初无盈把菊，尽日对南山。>
<北山三千里，归来已近边，如何闻鼓角，晨坐更凄然。>
<饭馀行挟册，醉后卧看山，举世皆忙者，无人伴我闲。>
<谁在嫖姚幕，能教霹雳车，至今思秃尾，无以代寒菹。>
<旅人倚征棹，薄暮起劳歌，笑揽清溪月，清辉不厌多。>
<突兀群峰耸，凭栏多大意，道人何所见，心境还俱弃。>
<养亲还乐道，不仕至终身，海内称高士，非专乡里人。>
<可但深宜晚，须知巧耐寒，北人浑未识，祇作棣棠看。>
<山人爱一瓢，时时负肩背，贻我巨胜花，来自白羊队。>
<客念纷无极，春泪倍成行，今朝花树下，不觉恋年光。>
<山泽形相隔，一气本相通，若识山崖体，方知泽润功。>
<欲逞穷高志，跻攀最上头，千峰似忽小，一线水东流。>
<黄梅一夕雨，昌蒲如许长，遥想披蓑妇，秧针艾虎傍。>
<惊风拔古松，浮云掩秋月，对景辄悲歌，随声入清血。>
<昔人登此地，丘垄已前悲，今日又非昔，春风能几时。>
<聚散不可常，飘飘任舒卷，山人去莫留，影逐孤帆远。>
<园小日思涉，山高时欲登，老来疲脚力，兴至策枯藤。>
<欲爱生诸秽，俱盛一草囊，应从持犯入，当发紫金光。>
<九皋昨夜露，孤鹤散清响，惊起弄波人，长啸星河上。>
<身轻宜歇草，头锐欲钻螺，正苦毛锥乏，如侬太软何。>
<花气朝侵榻，松风夜拂琴，庭前梧与竹，鸾凤自为林。>
<买人心惆怅，卖人心不安，题诗安瓶上，将与卖人看。>
<驻马欲分襟，清寒御沟上，前山景气佳，独往还惆怅。>
<夕照尽归水，秋声半在林，飞蝉过别树，未断曳来音。>
<燕天随夏迈，吴地逐秋来，万里家何处，四时候几催。>
<新莲已屡摘，君子意何如，忆在湖西舍，花间独钓鱼。>
<梦读老亲书，醒来无一字，稍觉孤枕寒，惟残两行泪。>
<可怪滇南老，雌黄信笔成，那知陈晦伯，剖击更无情。>
<客从何方来，来复不肯去，为贪主人佳，尽作王猷趣。>
<廉隅集谣咏，举世尚和光，平生憎老子，蓄雨肥菱塘。>
<自笑桑榆景，犹贪草木滋，烟霞成痼疾，良药岂能医。>
<多景栖红树，秋风落白云，捕鱼频得隽，惊鹭不成群。>
<乱石乌牛伏，惊涛白马奔，大家齐拭目，看我过龙门。>
<秋云下断鸿，暮雨鸣丛竹，湖上一尊酒，共酌寒波绿。>
<野村无犬吠，夜哭绕秋云，处处诛求尽，哀声不可闻。>
<咬齑饥饿□，□□□□□，乍可训童子，谁能说老兵。>
<结伴来寻春，春踪在何许，浓香杂艳容，已满山园里。>
<文章甲天下，气节愧当时，公母亦滂母，千秋名共驰。>
<送客茱萸湾，迎客竹西口，歌吹满杨州，犹似昔年否。>
<源源复源源，金鳌张两目，记得兵火时，夜半如人哭。>
<金谷香尘散，楼头逐晓风，莫言春有暮，总是色皆空。>
<不作韩城住，虚为河朔行，白须镊更出，知为阿谁生。>
<日落劳延伫，江长动远思，汀洲采兰杜，惆怅欲遗谁。>
<郁悒独愁坐，烟萝欲暝时，秦云起岭树，及此有相思。>
<九里松阴路，青泉映白沙，谁知三伏暑，小草有幽花。>
<夜静蒲萄皱，云舒玉鉴凉，筑堂人不见，樽酒暗相望。>
<松柏入冬看，方能见岁寒，声须风里听，色更雪中观。>
<炎蒸不可柰，云气满前峰，向夕风吹尽，微闻远寺钟。>
<杳杳孤峰上，寒阴带远城，不知山下雨，奎斗自分明。>
<真火本无候，真人自出现，问埽劫灰馀，几见红莲变。>
<白白霜根嫩，青青雨甲鲜，苍生无此色，四海正丰年。>
<讲尽华严偈，摄衣辞世尘，泉淙死前语，玉凝塔中身。>
<太古一轮月，浮云几度漫，阴晴从万态，桂影自高寒。>
<海日空濛里，仙山缥渺间，楼前人指点，岚际鹤飞还。>
<壮士血相视，斯人已云亡，哀哀失木狖，夜深经战场。>
<洞房秋月明，玉关芳信断，含怨倚兰丛，日惊罗带缓。>
<巾帼犹知辱，裙钗可即戎，单于如有问，教妾若为容。>
<沈沈黛色浓，糁糁金沙绚，却笑宣州房，竞作红妆面。>
<嘹呖莺初啭，轻盈燕欲飞，应知杜陵老，日日典春衣。>
<宛转回文锦，萦盈连理花，何须郭忠恕，匹素画缫车。>
<南风乘隙入，吹破幽人闷，檐外鸟声和，一般成四韵。>
<苹藻香生处，花枝影动时，庄生浑未省，伋也是吾师。>
<直以劫父故，蒙他卖友名，闲将诛吕论，非勃亦非平。>
<云连关上山，草暗山前路，扰扰防边人，何时罢征戍。>
<月影下苍苔，闭门无剥啄，白云一缕高，幽人卧初觉。>
<明妃未嫁时，满宫妒娥眉，一朝辞玉陛，人人泪双垂。>
<孝悌勿沽名，沽名终不成，世人易欺罔，鬼责未曾轻。>
<微茫江上峰，青青雨中积，幽人兴无穷，闭门对秋色。>
<二八如回雪，三春类早花，分行向烛转，一种逐风斜。>
<体方如就矩，干直匪从绳，杖有削圜厄，提携先摸棱。>
<欲求无谶师，为我谶绮语，三界无处寻，久堕泥犁土。>
<风篁萦磴道，夏木昼阴阴，一鸟不鸣处，山高流水深。>
<玄宗爱舞马，锦色看如云，离宫三十六，乐动半天闻。>
<上重支三枕，趺寒踏两裘，悠悠煎药水，常照夜深愁。>
<一辱云汉章，林壑遂增价，便是补陀峰，还须避三舍。>
<赋命胡不长，朝荣暮还悴，安知瑶池桃，结实三千岁。>
<师本吴中士，不嫌越峤登，门生客吴夜，也宿虎丘灯。>
<夭矫庭中桧，枯枝鹊踏消，瘦皮缠鹤骨，高顶转龙腰。>
<病里忆行踪，征车不可从，知君回首处，天上二茅龙。>
<沙上问归帆，日美北风起，遥看一片云，飞度江南水。>
<尉佗故秦吏，堪执酂侯鞭，箕踞问使者，吾方帝孰贤。>
<倾心知向日，布叶解承阴，空侧黄金盏，谁人与对斟。>
<移舟近烟渚，相思愁若结，恨杀隔江人，吹箫怨明月。>
<高尚心徒在，良游今始能，名山无俗侣，日暮亟攀登。>
<相看不忍发，惨澹暮潮平，语罢更携手，月明洲渚生。>
<前望渡口驿，行行转相隔，非关驿路移，应是侬心迫。>
<众芳春竞发，阴砌雪花残，独树临江古，犹疑画上看。>
<竹阁开林樾，兰舟过石塘，岁年占五谷，风物近端阳。>
<清梵隔寒流，乱蝉鸣古树，谁知林下游，复得杯中趣。>
<雄风波不动，雌霓影空垂，欲洗蒙泉谤，须删蜀客诗。>
<乡路西州是，延平那向东，片帆侬会使，祇是怕随风。>
<孤屿媚清涟，寒烟带林薄，庭空不见人，一径幽花落。>
<萧萧兰若地，知是府君居，祠事今谁奉，吾来一叹吁。>
<已得琴中趣，更操弦上音，美哉山泽意，谁解识汾阴。>
<何处笛常闻，横冈日欲昏，数声牛背稳，自是一乾坤。>
<安得神仙术，试为施康济，使此平望村，如吾江子汇。>
<桥压荷梢过，花围桥外饶，荆溪无胜处，胜处是荷桥。>
<洞箫清且悲，铁笛缓而惨，夜深试一闻，千岩万壑淡。>
<檐雨乱淋幔，风悲兰杜秋，相看更促膝，人老自多愁。>
<安得舍罗网，拂衣辞世喧，悠然策藜杖，归向桃花源。>
<曲水分山阴，舆梁胜溱洧，一咏见高风，驷马安足取。>
<顿无英霸气，尚有妇儿仁，闻汉购吾首，持将赠故人。>
<四星明狗国，犹在斗魁东，天象何时变，吾兹怨道穷。>
<黄芦风袅袅，相逐下晴矶，却忆秋江上，衔书来去飞。>
<万里尽风沙，征人念岁华，角声悲自语，谁见落梅花。>
<晓卜农祥正，遥知岁事丰，小桃如有意，欲吐故时红。>
<绿树莺歌遍，红檐燕语频，所思犹远道，何用慰芳春。>
<罕豪已附汉，夏水故东流，何事通西域，犹劳博望侯。>
<草绿昭君冢，月白李陵台，如何三月暮，南雁未归来。>
<静夜无人声，微风动梧叶，散发踞胡床，忽上南楼月。>
<身衣六铢衣，笑折琼林花，岂知人间世，有人服苎麻。>
<江口安樯处，孤舟尽日停，秋云无限好，只傍蒋山青。>
<草市人朝醉，畬田夜火明，泷江入地泻，栈道出云行。>
<岸傍草树密，往往不知名，其间有啼鸟，似与船相迎。>
<晓风飘磬远，暮雪入廊深，念载禅房宿，慇勤自洗心。>
<澄江真皎镜，短艇戏鸣榔，无复机心动，不惊鸥鸟行。>
<昨朝捷旗至，明日警书驰，避殿犹如故，来庭定几时。>
<万古汨罗深，骚人道不沈，明明唐日月，应见楚臣心。>
<玉露漙珠篑，金风折锦函，盐梅久已忘，白首任清甘。>
<河内着碑铭，睢塘流颂声，百年林下叟，隐隐作仪刑。>
<性不耐闲懒，小劳方小佳，锯沉成薄片，末麝入新芽。>
<冷雨涨焦陂，人去陂寂寞，惟有霜前花，鲜鲜对高阁。>
<自去长干侧，终年桂岭西，新秋望乡处，无奈白云迷。>
<楚楚九畹姿，托根孤石上，清风久不来，含芳独惆怅。>
<河边织女星，河畔牵牛郎，未得渡清浅，相对遥相望。>
<晨钟趋朝班，日旰游市庄，两儿带经锄，奕世流芬芳。>
<每讶沙如月，龙蟠作后山，如何今夜月，却又学沙弯。>
<江山有英气，草木多秀拔，仙圣之所庐，著眼尽现杰。>
<幽鸟穿篱去，邻翁采药回，云从潭底出，花向佛前开。>
<夹岸复连沙，枝枝摇浪花，月明浑似雪，无处认渔家。>
<崇山千仞馀，历览不盈尺，亭中人未来，烟霞日朝夕。>
<不是通侯贵，还应贡禹弹，只应好形制，自己愧彫残。>
<梦入青山去，独寻云侣游，依稀携手处，月出石门秋。>
<金殿不胜秋，月斜石楼冷，谁是相顾人，褰帷吊孤影。>
<入山但见云，出谷不知路，空翠四边来，袈裟湿秋雾。>
<携琴侍叔夜，负局访安期，不应题石壁，为记赏山时。>
<窈窕川谷静，苍茫云树深，十年岐路者，一片故园心。>
<桃李石城坞，饷田三月时，柴荆常自闭，花发少人知。>
<艳静如笼月，香寒未逐风，桃花徒照地，终被笑妖红。>
<苍崖环四塞，曲径幽篁里，渺渺疏林烟，夕阳人渡水。>
<时序炎凉异，南来又北归，乾坤三百里，惟尔识天机。>
<止雨添新涨，晴山捲幔开，照君去时面，黄气上兰台。>
<高阁成长望，江流雁叫哀，凄凉故吴事，麋鹿走荒台。>
<绛树无花叶，非石亦非琼，世人何处得，蓬莱石上生。>
<萤火飏莲丛，水凉多夜风，离人将落叶，俱在一船中。>
<宝镜何年铸，龙纹积暗尘，非关磨洗倦，恐照白头人。>
<推枕月微明，登车才五更，啼破千山暝，枝禽三两声。>
<柳絮随风舞，金沙贴地开，为缘春满眼，不厌酒深杯。>
<石似浣沙石，江如濯锦江，征帆向何处，云雾晦蓬窗。>
<下马昌邑城，荒城今巳废，无复昔时人，寥寥惟犬吠。>
<胆医颜母疾，藤疗解亲风，忽不见童子，俄然失老公。>
<燕坐靡天游，何必求云将，泠然契至道，厩有真乘黄。>
<暮瀑浮花急，春流饮鹿浑，潺湲一片雨，终日在山门。>
<把酒莫辞频，呼童更疾温，清明三月节，庭院又黄昏。>
<庐山重九节，送酒有江州，不是陶元亮，花神枉献秋。>
<苇桃犹在户，椒柏已称觞，岁美风先应，朝回日渐长。>
<银河落秋水，飞峡自鸣琴，代马遥相避，君听无杀心。>
<晓起云如海，漫漫若有澜，天风吹不断，独倚铁桥看。>
<秋雁集复飞，寒潮明更灭，日暮风起时，芦子花如雪。>
<莺花愁旅客，风雨逼清明，向晓担空笈，萧然出凤城。>
<高丘复层观，何日去登临，一目长空尽，寒江列暮岑。>
<浮云本无心，人心逐云去，更作归云堂，云归竟何处。>
<沅水连湘水，千波万浪中，知郎未得去，惭愧石尤风。>
<春眠不觉晓，处处闻啼鸟，夜来风雨声，花落知多少。>
<谪仙读书处，零落依长松，世人皆欲杀，头白想飘蓬。>
<月落古堤上，人行春陌头，晓烟如有意，长伴绿杨楼。>
<抟风学雪舞，散作满天愁，万户莺啼遍，谁家独倚楼。>
<旷野多风雪，阳和一点通，不应歌兕虎，吾道岂其穷。>
<江水东西流，山云朝暮改，惟有住山僧，禅心长自在。>
<善应物无外，全身在帝乡，不妨横点首，平等印诸方。>
<最爱融春晓，飞花月满台，冰浆传赐好，何似小园栽。>
<月与青山对，开门玉作双，有时乘倒景，簸弄石蚝窗。>
<钟响来孤艇，渔歌入短垣，山光杂湖影，摇荡画阑干。>
<水肥多并蒂，色映白成红，叶大偏宜藕，田田满浦东。>
<绿稠山径小，农隙黍香微，草际喧童牧，牛羊薄暮归。>
<平阳县中树，久作广陵尘，不意何郎至，黄泉重见春。>
<莫想银丝脍，冰盘一醉吞，好为玉带佩，朝谒九重门。>
<剥棕堪覆宇，代瓦胜诛茅，有酒论奇字，无心赋解嘲。>
<骋望遥天云，迢迢带城阙，关山一笛声，况是高楼月。>
<瘴地风云早，温天气候催，穷冬不见雪，正月已闻雷。>
<野马依空见，流星接瞬迷，不知形所附，孰使气相吹。>
<石匮埋神物，灵光照夜多，龙归天上后，无复更风波。>
<湖上秋风生，推窗绿无数，不制三闾裳，但制三闾赋。>
<山寺郁岧峣，钟声几暮朝，流光百年内，俱向此中消。>
<条风曳微云，山色差可美，日出湖上行，春光满湖水。>
<摘桃不自食，持以献寿筵，去海三千里，犹带云霞鲜。>
<残荷烟水清，照影双鹅白，黄庭一卷书，谁似山阴客。>
<幽居远人境，竹柏映吾庐，满目山林意，今晨霰雪初。>
<荒圃淑气回，寒柯发光泽，下有白玉花，玲珑映深碧。>
<老树含青雨，平林澹白烟，隔溪茅屋在，好泊米家船。>
<筑城千仞山，崩城一瞬间，城崩见戍骨，骨上有创瘢。>
<草色浔阳江，灯前武昌客，独坐秋风来，蒹葭时摵摵。>
<纸笔不暂离，琴书恒自随，欲忧身外事，何日是闲时。>
<摘得名花至，瓶中取次开，寄言蜂与蝶，容易莫频来。>
<揭衣登西岭，风叶寒飕飕，极目望天际，有鹗横清秋。>
<神都旬浃住，大面欠穷探，未尽山中趣，重来赋蔚蓝。>
<海底初生处，扶疏苦未全，几时随铁网，流落汉江边。>
<海棠晴暖候，红影满春山，朵朵如醇酒，酡人白玉颜。>
<曲沼春流满，新蒲映野鹅，闲斋朝饭后，拄杖绕行多。>
<未题延月轩，先得广寒兔，唤起沈休文，更续东阳赋。>
<碧云长在天，碧泉长在山，谁怜卓锡后，宛转向人间。>
<金橙实佳果，不为土人重，上苑闻未多，谁能为移种。>
<再说可双璧，斗酒或西凉，索饭仰屋梁，付子瘿木床。>
<嶰谷春深候，新梢落粉香，鹧鸪烟雨里，潇洒墨云凉。>
<沙上望行人，日暮愁心绝，江南四时春，边地五月雪。>
<鬼墨不胜奇，胸中生百戏，参差有鬼头，人鬼元无二。>
<天汉凉秋夜，澄澄一镜明，山空猿屡啸，林静鹤频惊。>
<松月虚窗夜，幽人独往时，本无蝉冕意，且赴鹿门期。>
<正尔吟秋浦，如何谪夜郎，尚疑颜色在，落月满空梁。>
<淤泥获拳卯，蛇龙谁即分，夜看置顿处，似有五色云。>
<郡境水多沸，陈村泉类汤，人情尚冰炭，地脉亦炎凉。>
<战败不羞走，谁为知我深，叔知我有母，亮我走时心。>
<相逢各已壮，努力爱前期，不用投孤剑，衔恩自有时。>
<敬舆避谗谤，闭门不著书，活人集名方，炳然仁谊馀。>
<天地即吾庐，胡为号借居，赵州无住著，不用更还渠。>
<扁舟下三泖，试拂旧纶竿，鲈鱼三尺雪，飞上水精盘。>
<嘉客与贤主，好景及良晨，新月正当席，微风不动尘。>
<孤舟夜泊初，远寺疏钟起，茅屋两三间，悬灯深树里。>
<不惜以身谏，惟愁失母慈，景融常自楚，嗣立每求笞。>
<别家非愿久，回首已徂年，今夜寒斋雪，何人听折弦。>
<蛇蚹与蜩翼，觉有待为烦，吾爱柴桑老，能为神释言。>
<风露夜有香，知是幽兰吐，山人每不眠，闻香得深悟。>
<袅袅依危石，亭亭照暮山，羡他甘谷水，千载驻红颜。>
<盈盈藕上花，采采堕清泪，愿将心中丝，系君双玉佩。>
<谁将秋菊蕊，故作小桃红，轻薄随时好，飘零风雨中。>
<亭如主人心，中虚见诸外，回环四顾间，殊无一毫碍。>
<我归惊十年，回首如信宿，惆怅谪仙吟，人生鸟过目。>
<冬月常温席，炎天每扇床，如何汉天下，只有一黄香。>
<月姊封银界，龙君幻玉壶，江南三尺雪，人道十年无。>
<江气行云暮，忽失巴陵树，一夕洞庭波，都向篷上注。>
<似有人推背，相传果是非，请君看秘记，若个泄天机。>
<二相去留际，中原治乱分，异时马上泪，遥洒曲江坟。>
<辞家出戍边，北望隔青烟，怕作沙场梦，秋宵不敢眠。>
<闲看千丈雪，飞下玉台山，争知白沙子，不是南华仙。>
<南薰破孤芳，天然去雕刻，惟有昆仑僧，知是江妃物。>
<几日陟云烟，危峰懒著鞭，聊将临别意，为我谢悠然。>
<渴饮易水流，猖狂独长悲，惜哉剑术疏，奄去靡归期。>
<双树依山曲，青莲有废台，游人不肯入，却似剡溪回。>
<禅窗夜虚明，照见臞仙影，上人对空花，悠然发深省。>
<瑟瑟西风起，柴门寂掩关，月华凉似水，河汉在人间。>
<潮白风初起，天青水自流，西州桥下月，流出照东沟。>
<翠羽立高枝，危巢对落辉，碧潭千万丈，直下取鱼归。>
<休与鹬相持，自有山川隔，祝君无孕珠，恐非保身策。>
<新雨收金玦，轻风轻玉环，截筒为九寸，吹向武夷山。>
<吾谋适不惬，云山道欲安，春风催鸟唤，迟日上阑干。>
<一种黄州月，曹苏善恶几，吾矶连月钓，此月是邪非。>
<不起谢安石，其如天下何，向来游赏地，芳草落花多。>
<林间夏雨滋，复有斜阳照，绿净不摇风，从教春草笑。>
<云闲常尽日，松老不知年，甚似匡庐下，开亭待谪仙。>
<为童多此游，负薪给吾爨，几度江湖上，青山梦中看。>
<鸟雀知既夕，相逢如择栖，嗟余独何者，失侣自东西。>
<花房与蜜脾，蜂雄蛱蝶雌，同时不同类，那复更相思。>
<自得休心法，悠然不赋诗，忽逢重九日，无奈菊花枝。>
<岁月催人老，少年安在哉，羡君杯酒里，日日见花开。>
<持鹬蚌谋壮，贪蝉鹊意深，渔人一拱手，弹者笑依林。>
<屋后藏深竹，情知欲避人，钓鱼向东海，难折一竿春。>
<昔过紫荆关，尝饮易州酒，滑辣胜葡萄，至今难上口。>
<杖倚琅玕绿，杯澄琥珀红，道人春睡熟，门掩落花风。>
<何必春宵好，千金属冷边，安能天上雪，直下到明年。>
<盛夏绿遮眼，兹花红满堂，自惭终日对，岂是紫微郎。>
<雨细成珠琲，纷纷入绿花，绿花无不湿，倾处又成波。>
<小家三两户，荒𪩘万千重，有月犬时吠，无人泉自舂。>
<白酒江门暖，北来风正寒，酿方君不录，明日寄书难。>
<清朝微雨歇，云气行丹崖，几家挑菜女，笑下青峰来。>
<独抱违时蕴，幽栖岁月深，太元犹未草，我异子云心。>
<泪非还魂香，空流亦何益，只愁只眼枯，还留看天日。>
<半逻莺满树，新年人独还，落花逐流水，共到茱萸湾。>
<薰风锁重棘，幞被去何勇，私我几日闲，此意千金重。>
<明月岂长好，的的入我怀，东风不爱情，浮云与意乖。>
<四月曾湖上，荷钱劣可穿，归来开短纸，十里已红莲。>
<天下尽中人，高者有巢许，愿及洗耳时，得闻弃瓢语。>
<官酤米为曲，酿出成红酒，里社醉丰年，便是宣城酎。>
<达人信死生，过眼阅暖冷，了知梦境中，此味独差永。>
<小蝶尔何竞，追飞不惮劳，远教群雀见，宁悟祸梯高。>
<共道梦非真，谁知醒复伪，飞升羡吕公，亦是梦中事。>
<父仇已屠脍，射草复何为，岂不念无益，其如罔极悲。>
<玉英台下路，半夜舞青鸾，龙孙眠不得，疏影上阑干。>
<别意写不尽，登高再送君，寂莫一分手，秋风吹白云。>
<去岁重九日，吾亲窀穸期，东篱自黄菊，泪眼可曾知。>
<陆子襄阳来，十马金陵去，如何滇池人，对之辄流涕。>
<倦翮久欲下，凉风起湖北，官客多挟弓，暮近白沙驿。>
<石上一仙夫，箱中五岳图，不知张孺子，识得老人无。>
<月到心先洁，风生意早凉，年华不必问，幽兴此为长。>
<冠盖息尘鞅，晚登休沐堂，渔樵无旦暮，竟日得徜徉。>
<岁俭心非俭，家贫道不贫，谁知天地内，别有好乾坤。>
<京路马骎骎，尘劳日向深，蒙泉聊息驾，可以洗君心。>
<帷幄参神算，边尘万里清，西藩聊偃息，犹是一长城。>
<长松落空翠，风至起箫笙，道人无别事，终日诵黄庭。>
<斜月转空斋，风清画角哀，横窗见疏影，疑有暗香来。>
<哨名一碗水，坡号半边山，疲人倚石磴，渴马饮冰湍。>
<昔从江上去，今从江上还，家僮笑相语，又过小孤山。>
<为群非鸷种，告好亦鸩媒，不解诸禽性，难辞失伴哀。>
<粉黛何年没，春风土一抔，香魂幻蝴蝶，疑逐夜花来。>
<夹道千琅玕，森森出墙外，有时一轮秋，平空发天籁。>
<晓烟澹岩户，石涧一桥渡，望中云术遥，似是升真路。>
<过山来较晚，近水得还先，好似西湖上，飞光落酒船。>
<山鸡爱羽毛，饮啄琪树间，照影寒潭静，翔集落花闲。>
<九转多洄洑，觞行得演迤，休将比金谷，除此只东篱。>
<茅屋深藏树，青山半入云，秋风何处发，渔唱隔溪闻。>
<楞伽开净域，闻自道林兴，山水清佳处，由来半属僧。>
<苍桧夹芳径，葱茜饶佳色，霜天独不凋，然后知尔德。>
<不入闹园林，雅媚佳山水，君子亦党乎，贤者后乐此。>
<奉使恩非薄，香河路不遥，如何离别后，情绪便萧条。>
<零乱黄金错，参差碧玉筒，何似明月下，临水听秋风。>
<口是祸之门，舌是斩身刀，闭口深藏舌，安身处处牢。>
<鸡鸣听书声，知尔学勤苦，文字多清奇，囊中有簪组。>
<不独宜烟雨，尤能傲雪霜，隆冬残腊里，相伴野梅芳。>
<极目生晚照，溪云偶成朵，大朴曾未分，青山自唯我。>
<滩头鸣榔去，偃仰醉霜月，意倦早归来，风波渺愁绝。>
<翡翠飘残羽，冬青湿落花，闭关延坐客，攒竹煮新茶。>
<岁去红颜尽，愁来白发新，今朝开镜匣，疑是别逢人。>
<纤指撚团团，明珠下玉盘，啼莺若偷眼，莫作弹丸看。>
<广寒夜突兀，疏影自天横，嫦娥不敢睡，合眼梦魂惊。>
<一从蔷薇绿，经秋忆故庐，乡书夜来到，只是更愁予。>
<酌酒临池水，回船拂芰荷，匆匆马上去，留兴与烟波。>
<幽芳寄悬崖，秋蒲出寒水，相对不胜情，萧萧半江雨。>
<天香分外清，玉色无奈白，谁向瑶池游，依稀太真宅。>
<夷方虽尔异，天性本然同，自昔闻曾子，如今在海东。>
<久客疏慵惯，浑忘世俗嘲，诗因临水就，书为看云抛。>
<桥短故名长，路穿云水乡，游人欲归去，濯足弄残阳。>
<来往成何事，霜毛满鬓多，洋洋大江水，东去欲如何。>
<醉袖起如舞，翩然三岛仙，约君为石友，伴我傲林泉。>
<白日林中静，秋风此室闲，黄华无限意，相对一开颜。>
<参差临渌水，袅娜拂秋霜，忽记文同画，生绡六尺强。>
<十年心事苦，惟为复恩仇，两意既已尽，碧山吾白头。>
<万里塞垣来，孤飞不成阵，无那闺中情，忆得边头信。>
<拂曙驾柔橹，溪山行几重，云昏不见寺，依约但闻钟。>
<三日入厨下，洗手作羹汤，未谙姑食性，先遣小姑尝。>
<天王自圣明，制度高千古，平生未报恩，留作忠魂补。>
<南山尝种豆，碎荚落风雨，空收一束萁，无物充煎釜。>
<扶桑出日头，黄河辊底流，六六三十六，陕府出铁牛。>
<舟人忽惊问，春事已平分，江水浸钩月，晴空横疋云。>
<群峰青似黛，一水碧如油，但得会心处，何须到十洲。>
<冥濛罔象姿，相好菩萨面，鬼佛吾讵知，水石玩奇变。>
<铁石枝梢劲，冰霜节目圆，净摇风苒苒，闲映月娟娟。>
<烟云乱昼阴，雨雹交晚风，道人定眼观，祇与清晓同。>
<堤柳逆船行，岸花临水发，欲折寄情人，惆怅前朝别。>
<静中无伴侣，今亦独随缘，昨夜离空室，焚香净去船。>
<问此石上歌，何如生公说，石若解点头，闻歌亦当彻。>
<三载为吴郡，临岐祖帐开，虽非谢桀黠，且为一裴回。>
<人皆爱桃李，我爱种青松，桃李易凋谢，青松却耐寒。>
<夜凉起南轩，然藜煮雀舌，山童荷担归，满瓮严陵月。>
<薄宦遭百舌，不如归去来，提壶沽美酒，泥滑滑如苔。>
<几夕疏林下，山花慰客心，哀猿自相叫，惟恐暮云阴。>
<溪头柳依依，溪畔草离离，草木本何与，行人自愁思。>
<绕屋皆筼筜，高斋自幽敞，时和寒鸟鸣，泠泠滴清响。>
<美瑞山祇管，幽泉地脉通，漱甘冰熨齿，短绠走溪童。>
<连日秋怀恶，今宵有好怀，秋江泛秋月，若个不言佳。>
<何处宜佳节，风光大内家，争新九子粽，竞巧五时花。>
<永命自君祈，冥悟欲通微，傍花随柳处，零雨浥霏霏。>
<昨夜霜月明，果有清音生，便欲走相和，愁闻寒玉声。>
<望帝哀何极，荒山白日昏，疏枝染啼血，怨杀海棠魂。>
<欢爱今何在，悲啼亦是空，同为一夜梦，共过十年中。>
<雨湿狐裘逗，鞭扬马足忙，亦知煖阁好，帝里旅怀长。>
<孤笛横秋江，一声山月白，芦花起天风，萧瑟溪南北。>
<生有缝舂讽，死无封禅书，不须求大手，吾自表幽墟。>
<谪戍孤城小，思家万里遥，汉廷求卫霍，剑佩上青霄。>
<湖山远钟鼎，往往属田舍，公自得盘洲，湖山买无价。>
<明月送人归，明月照人宿，月落梦醒时，清霜压寒屋。>
<生儿思称家，人孰不欲可，门户冷如冰，其尤莫如我。>
<斋前凿方池，聊以供涤砚，云影与天光，波静时时见。>
<汉囊一需头，并荐五处士，由来角立名，独归徐孺子。>
<晚菊绕江垒，忽如开古屏，莫言时节过，白日有馀馨。>
<白玉谁家郎，红粉何处女，秀色总堪怜，春风密相许。>
<浙江天阙下，波恶祖龙知，在汉如西渭，于周比右伊。>
<夜久万籁息，琴声愈幽寂，接引到清江，岩泉溜寒滴。>
<一别三四日，已怀千万情，醒心亭下水，先作夜吟声。>
<坐啸庐江静，闲闻进玉觞，去时无一物，东壁挂胡床。>
<夜静还未眠，蛩吟遽难歇，无那一片心，说向云间月。>
<君驭秋风来，破我残夏热，方欣对榻眠，遽作虎溪别。>
<剑外从军远，无家与寄衣，散关三尺雪，回梦旧鸳机。>
<邹阳一洒泪，书在竟谁看，落日荒城草，西风井径寒。>
<鸟绝山雾起，日沈云影高，微风吹玉屑，不上懒瓒袍。>
<焚香坐一室，驰心向万里，有官修其职，展转安得已。>
<傲骨秋来瘦，幽香月里生，嫣然重一笑，不肯作倾城。>
<耕地桑柘间，地肥菜常熟，为问葵藿资，何如庙堂肉。>
<野旷黑风急，天低寒日斜，征途不可极，何处是人家。>
<书法一家成，风波几月程，孤舟愁度险，荐福有雷声。>
<地偏邻古寺，僧过偶相逢，未了无生话，深林咽暮钟。>
<地迥隔尘寰，石门云闭关，幽人澹无事，白鹤相往还。>
<远看如白练，皎皎澹清晖，好持并州剪，裁作水仙衣。>
<秋雨不肯止，木犀殊未开，小斋寒索莫，谁剪一枝来。>
<柳色绿堪把，桃华红未齐，君归江南去，芳草正萋萋。>
<调丹为唇脂，采兰作香泽，玉镜斗新妆，染作芙蓉色。>
<树色迎朝日，春风动酒旗，杏花村里过，无处觅金龟。>
<九畹消残雪，光风泛国香，美人不可见，春草遍沅湘。>
<东风吹百草，葱倩满天涯，独有南山桂，依然未着花。>
<路穿黄叶林，马嘶秋色里，白鸟何处来，飞下野塘水。>
<性同韦刺史，坐处爱焚香，宝鼎并鸡舌，烦君早寄行。>
<君恩宴曲池，为郎制宫锦，月落杏花寒，裁缝剪刀冷。>
<汨罗屈原苦，首阳伯夷饥，我欲戒孤愤，不与借阶梯。>
<高士昔乘鹿，还同鹿性驯，遗田千载下，更有远遗人。>
<清泉注神湖，派出凌云塔，池畔有神龙，听师夜说法。>
<白鸥将野棹，荡漾波光冷，木落秋气多，孤篷逗霜影。>
<孤根在寒谷，无分逐东风，流辈刚言好，中心只固穷。>
<振衣复振衣，高冈出林杪，下见红尘飞，西望青山小。>
<天涯忽已远，日暮心如焚，盼望空阶下，寒山隔彩云。>
<劫火威音前，别是一壶天，御楼前射猎，不是刈荒田。>
<夜诵蕊珠经，群真悉下听，仙坛晨自扫，拾得凤凰翎。>
<波动鱼儿戏，风翻莲叶香，偶来成独步，花雾湿衣裳。>
<河流曲曲转，十里还相唤，那比下江船，扬帆忽不见。>
<散发踞胡床，徐看白云过，时有鹿麋来，胡床相对坐。>
<南能无伎俩，妙境还谁履，拈花裂虚空，莫问如何是。>
<古木昼阴阴，山高流水深，翠苔磐石上，谁识坐来心。>
<相对镜中真，相随月下人，我今未忘我，身外还见身。>
<幽居面西岭，窗几有真趣，睡觉无人声，残阳在高树。>
<风雨去愁晚，关河归思凉，西游无紫气，一夕九回肠。>
<近市醉容易，长年唤不应，客心与江水，日夜向金陵。>
<船上齐桡乐，湖心泛月归，白鸥闲不去，争拂酒筵飞。>
<提瓮汲新水，阶前著意浇，好花初烂漫，底事苦飘飖。>
<阴雨忽开霁，江云散晓霞，日升林影动，一径见山家。>
<君去期花时，花时君不至，檐前双燕飞，落妾相思泪。>
<昨日佳客来，颠倒穿衣舄，乌纱不裹头，方巾待宾席。>
<浦阔帆如马，归心犹厌迟，莫因顺风里，忘却逆风时。>
<群狙戏绝𪩘，一一联臂下，雨黑人蚤归，窃食岩下稼。>
<朱邑何为者，桐乡有古祠，我心常所慕，二郡老人知。>
<十载逢寒食，家家火尽然，却愁穷巷里，先有断炊烟。>
<浮龙倚长津，参错走洲渚，苍梧云正愁，初日翳复吐。>
<洛阳化为灰，棘生铜驼陌，讨贼志不成，父老泣陵柏。>
<盛夏馀繁荫，凉生一任疏，怜君不作计，长写懒云居。>
<因看上下经，便无烦恼事，慈俭不为先，躬行五个字。>
<闭户动经旬，长斋度晨夕，不知园中草，苍翠已盈尺。>
<殿前轮直罢，偷去赌金钗，怕见黄昏月，殷勤上玉阶。>
<竹间独立时，凉风自相接，回顾碧池中，蜻蜓点萍叶。>
<旷望晴芜外，聊为曹濮吟，静观浮世事，端合付无心。>
<水木旦夕华，兹轩巧相挹，为怜眉宇清，不惜琴樽湿。>
<松毛巧妇禽，螺壳寄居虫，二物自广大，那知十方空。>
<莲没不知年，塘称尚如昔，念我名不称，长生谅何益。>
<水澄明似练，风动莲房响，飞来双鹡鸰，立在兰苕上。>
<我游醉乡中，常在软饱后，谁修醉乡记，添我姓名不。>
<双双水中凫，已往又回顾，弋者窥未知，舟来避还去。>
<镜湖八百里，水阔渺荷香，师去鄱阳望，烟波较此长。>
<令威仙去后，遗迹叹成非，华表成乌有，何年见鹤归。>
<亭若龙两翼，欲跃胜高空，济人几千百，绪馀不言功。>
<犹道山中浅，仍移水上居，俗人又剥啄，棹入白芙蕖。>
<天子治平切，一贤远王畿，朝廷岂不重，赤子贫无依。>
<团团白玉盘，飞出千峰顶，山中有幽人，长廊步清影。>
<功臣三十二，佩剑蔼云台，第一人知否，曾为孝母来。>
<寒灯耿欲灭，照此一窗幽，坐听秋檐响，淋浪殊未休。>
<桃艳比夭姬，花王富贵姿，楚襄春日下，闲坐选蛾眉。>
<策杖游洞天，石羊卧荒草，平起不载逢，几见春风老。>
<罗袖沾春雾，兰桡荡碧漪，采莲莫折藕，折藕可怜丝。>
<嵯峨插天顶，寒翠洒湖光，吟客摇船子，犹疑漉酒香。>
<白鲞即黄鱼，鱼味过于鲞，见鲞不见鱼，空作并州想。>
<乘杯不渡海，且注竹叶春，自是无心者，空为有发人。>
<南浦夜来雨，不知深几尺，早晚待归船，缆在沙边石。>
<弄影俱宜水，飘香不辨风，霓裳承舞处，长在月明中。>
<岁晚佣耕者，人人诉涝乾，吾宁减私量，汝莫待租瘢。>
<茫茫死复生，惟有古时城，夜半无鸟雀，花枝当月明。>
<晓起钟犹凝，朝回露欲乾，逡巡下清跸，委曲问平安。>
<醉掬山先走，行呼月后随，欲眠梧影下，又恐白云知。>
<礼经称孝子，不服暗登危，所以九折阪，回车不敢驰。>
<杖藜霜华白，青山亦可怜，归来荆扉下，萧瑟拨书眠。>
<三十未封侯，颠狂遍九州，平生镆铘剑，不报小人雠。>
<云引踏青客，寻山西出城，始知图画上，今日有人行。>
<周郎爱晚菘，对客蒙称赏，今晨喜荐新，小嚼冰霜响。>
<晏坐销长日，禅心薰妙香，已成三折臂，安用九回肠。>
<风雪太清白，顾怀似斯人，超然万松表，一洗肝胆新。>
<频年赴京阙，讵念使臣劳，万里持甘毳，亲年日已高。>
<白头据盘石，长竿弄烟水，为问梦中怨，孰与溪鱼美。>
<朝市无遗音，丘园有绝迹，蓬茅晏不开，才开待迎客。>
<香薰长在手，不必辟寒犀，心字烧难烬，和花作燕泥。>
<冰天寒色饯，旸谷霁华宾，生意乾坤满，宸襟一点春。>
<朝朝出阳谷，夜夜入虞渊，且看乌轮转，休论蚁磨旋。>
<幽禽雨中响，门掩春塘绿，思君暮不来，应伴山僧宿。>
<怯怯临波燕，衔花相向归，春心今似雪，一任落英飞。>
<回首蓬蒿里，重吟薤露辞，英雄下世久，慷慨欲谁悲。>
<小小春罗扇，团团秋月生，蟠桃花树里，绣得董双成。>
<手自植棕榈，叶叶如轮长，夜雨过横塘，凄寂送清响。>
<洙泗三千众，何人得正传，省身有曾子，克己独颜渊。>
<山水路悠悠，逢滩即𣨼留，西江风未便，何日到荆州。>
<浈江东注日，银浪忽成堆，岂有东流柱，盘旋水自回。>
<大隐翠屏孤，何许最正面，日落未落时，亭上来相见。>
<谁开湖上岛，新篁绿未齐，齐时应嘱付，合有凤来栖。>
<归棹破沧潮，遂成千里别，亭亭玉台峰，回首心应折。>
<画舫茭中出，青山树上斜，浪醒孤客酒，尘盖万人家。>
<归梦不觉远，合眼海门潮，罗浮刚咫尺，风吹断铁桥。>
<首肯唐庚赋，心推郭逸诗，为谁携斗酒，还酹鲁公祠。>
<三月时将尽，空房妾独居，蛾眉愁自结，鬓发没情梳。>
<亢阳今已久，嘉雨自云倾，一点不斜去，极多时下成。>
<细味古人书，惕焉重深惭，循首以至足，百无一二三。>
<竹影摇金翠，泉声响佩环，庵前春日落，人向定中还。>
<山高鸣过雨，涧树落残花，非关春不待，当由期自赊。>
<遇花思舞夜，睹柳忆颦时，可道钱江上，行云有梦知。>
<斜阳照短檐，独鹊鸣疏柳，昨夜梦夫君，船回九江口。>
<地远山河静，天空日月移，明心持戒律，禅定是吾师。>
<迎佛何年至，驼经事恐虚，行宫方听法，休上退之书。>
<石壁春归去，孤山秋未来，夜深扶病坐，明月照苍苔。>
<晒网夕阳斜，携壶入荻花，平生误识字，恨不作渔家。>
<地行臣耄矣，稽首告天公，藉草千场醉，留花十日红。>
<庭前相送处，绿树叶皆飞，借问南来雁，秋深夫可归。>
<人言塞上老，不恨塞上老，但恨作别时，握手太草草。>
<谁叹月娟娟，霜天闲却手，醉者未能醒，不必重斟酒。>
<染云为柳叶，剪水作梨花，不是春风巧，何缘有岁华。>
<爱此孤根好，萧疏玉满林，低徊不知去，总为岁寒心。>
<悲心悬夜月，思泪掩罗巾，惭愧堂前燕，双栖故似人。>
<客来东郭履，坐我北窗琴，应契无弦处，同冥水月心。>
<老去识交情，兴来怀酒伴，山林车马稀，风月壶觞满。>
<百年宋玉石，三里莫愁乡，地接荆门近，烟迷汉水长。>
<独酌玩溪水，溪水清且漪，山月忽飞来，皎然谁与期。>
<相见惟言去，吾今去已成，著鞭先几日，不及送君行。>
<溪艇瓜皮小，沙堤镜面光，梨花能雪白，柳色赛鹅黄。>
<竞渡年年社，官河涸似沟，拿船府符急，何处斗龙舟。>
<珠璧佳城下，丹青败藁间，残年两行泪，绝笔数重山。>
<酒尽津鼓喧，风生浦帆乱，山回不见君，夕阳在沙岸。>
<方池六尺强，风吹众芳堕，时有杜陵翁，扶藜石栏坐。>
<绿绮弦朱丝，为我调白雪，此亦公绪馀，所长兼五绝。>
<水面蜿蜒虹，乃是坚牢玉，我欲访蓬莱，鼋鼍不须属。>
<天上春光别，融融物态宜，彤庭花气暖，黄道日轮迟。>
<兔狡应多穴，狐妖解首丘，一巢鸠样拙，何计老菟裘。>
<缓步一徙倚，细数新条枚，悠然得真趣，独立迟谁来。>
<汉主黄金屋，卢家白玉堂，暗香浮动处，愁思月昏黄。>
<才经赏月时，又度菊花期，岁月东流水，人生远别离。>
<雨过黄陵庙，风生渭水波，当时卸帆处，苔石倚乔柯。>
<吴儿织吴锦，新机索高价，绚彩画不成，俨然夺造化。>
<疏雨过梧桐，商飙动杨柳，秋意已飒然，残暑讵能久。>
<天工潜结构，朵朵叠红英，为是登高助，偏宜楼子名。>
<赤日烁行路，青天绝片云，安得一丸药，立返暍死魂。>
<智者人之烛，于我非外铄，清明本在躬，无容自昏浊。>
<乍见作飞势，细听无唳声，雪翎差髣髴，丹顶不分明。>
<恰召阳翁伯，俄徵谢自然，不知玉楼上，几个是诗仙。>
<祝网汤仁布，垂裳舜德敷，五兵浑不用，安事赤灵符。>
<清明如判璧，回抱似弦弓，不是僧房近，歌游即泮宫。>
<小蹊回石角，缔构倚山腰，一片幽栖地，谁令便可招。>
<下视逢鸱吓，冥飞羡鹄过，谢鸱相勖意，因鹄远虡罗。>
<禅友何时到，远从毗舍园，妙香通鼻观，应悟佛根源。>
<聚首忆郎水，赓歌想瓠川，金华秋嶂晚，人在白云巅。>
<崖阴日惨惨，石润露漙漙，何似蓝田下，高并玉山寒。>
<清夜不能寐，独酌松树下，风吹头上巾，月落手中斝。>
<不须婚嫁毕，始作尚平游，五岳年年在，浮云处处愁。>
<负杖还墟落，韶光正及春，涧花欣有主，山鸟喜无人。>
<大埚难为兄，小埚难为弟，百里见主峰，众山皆迤逦。>
<不知秋何如，朝云一片白，半是巫山魂，半是湘江魄。>
<窗外重重碧，雨馀密密栽，似知明日别，不展寸心开。>
<柯满近松坡，千载映嵯峨，石上留诗处，题名半灭磨。>
<仆也环堵人，公也钧天居，本出元子下，岂必竹马馀。>
<台上绿萝春，闲登不待人，每当休暇日，著履戴纱巾。>
<短日催身老，长吟奈病何，暗消心事尽，新识药名多。>
<江上闻长笛，能吹出塞声，衰杨秋折尽，孤客若为情。>
<天门落海影，云物互吞吐，面海坐危亭，江花映眉妩。>
<世上强欺弱，人间醉胜醒，自君抛我去，此语更谁听。>
<寒食无佳赏，芳菲半已空，夜来逢胜友，末至负东风。>
<首阳山下路，孤竹节长存，为问无心草，如何庇本根。>
<共酌小亭下，诗新酒倍浓，闲花争两岸，醉眼不朦胧。>
<尽起东乡人，筑城富田去，官军有老小，徙向城中住。>
<佛火明还暗，羁魂梦复惊，秋风一夜起，落叶与窗平。>
<暴雨随云骤，惊雷隐地平，好风摇箑透，轻汗挹冰清。>
<妙华出淤泥，定水湛然满，上有清凉峰，森苍映清浅。>
<毛羽照青春，衔泥不厌频，画梁高处好，谁是捲帘人。>
<圣主非熊梦，丈人御鹿归，苍生多属望，且莫掩柴扉。>
<自君之出矣，不复理残机，思君如满月，夜夜减清辉。>
<源深派河汉，蹙蹙寻常窄，嗜芰借甘滋，无涯君子泽。>
<天风起云林，众树动秋色，仙人招不来，空山倚晴碧。>
<心胸包天地，人亦天地物，莫笑容膝斋，空洞足伸屈。>
<白日依山尽，黄河入海流，欲穷千里目，更上一层楼。>
<茫茫烟水上，日暮阴云飞，孤坐正愁绪，湖南谁捣衣。>
<以兹数尺茎，参彼上下际，伟干与虚中，君子隐而费。>
<荧碧小龙湫，郁葱腾佳气，独有洗心人，一歃知清味。>
<连岩有栈道，重叠架古木，勿轻纵步险，平地折车轴。>
<子之于父母，毋以有其身，老子玄虚祖，谆谆此语人。>
<移来十丈峰，虬鸾舞虚牖，面面白云生，终南亦何有。>
<读书须识义，务本重耕田，无行卿与相，不值半文钱。>
<残月晓犹在，微茫水气凉，潮来风满棹，送客过钱塘。>
<古今多爱酒，爱酒必伤神，为问灵均溺，醒醒有几人。>
<山中石作门，迫窄不可步，回首望藤萝，迷却来时路。>
<赤脚步青沙，斜阳照古查，凫鸥太欺客，相趁入芦花。>
<朝发阳武城，暮宿苏门里，卧听青山钟，遥在白云里。>
<折肱已更三，立壁惟馀四，一副光皮囊，逢场且作戏。>
<势作金蟆立，呀然仰太清，每当三五夕，先放半规明。>
<山色青瑶润，江光素练长，误疑看图画，乃觉临潇湘。>
<城市非无地，如何此结庐，一家耽静乐，两个水边居。>
<林外初晴后，斜阳满芰荷，频来指灵鹫，此去路无多。>
<山人跨雪精，上便不论程，嗅地打不动，笑天休始行。>
<青山如佳人，临流心不竞，云生姿太奇，月照影逾静。>
<日日栖空馆，呼童扫径苔，飘然骑鹤侣，时自海东来。>
<灏气涵蚤秋，月轮出东岭，林下悄无人，行吟弄清影。>
<窗中不见月，月到窗生白，感应有无几，试问窗中客。>
<为花能工诗，不如赋拙赋，珍重舂陵翁，能寻所乐处。>
<披襟当明月，拂轸弹清风，于兹更弗怡，何处是欢悰。>
<长爱鸭陂头，平波澹不流，相君时独泛，准拟五湖舟。>
<丈夫存行迹，慇勤为数来，莫作浮萍草，逐浪不知回。>
<荷花澄晚色，荷叶盖秋江，无情沙上鸟，交颈自双双。>
<秋花莫插鬓，虽好亦凄凉，采菊还挼却，空馀满袖香。>
<翩翩花上蝶，恋花不恋叶，叶多花渐稀，愁杀空闺妾。>
<海上望仙山，锵然响佩环，如何一水近，不遣离人间。>
<舟载闲云稳，湖光荡碧天，笑看沙上鸟，终日伴雏眠。>
<西溪在湖外，一派濯残阳，游子托渔艇，却愁归路长。>
<平池澄晓鉴，虚阁涵秋月，时有炼形人，闲来照须发。>
<蚁穴功名重，或作封侯梦，主人心已闲，不为黄花动。>
<洞口花冥冥，鸟啼不知处，风吹石上泉，散作岩前雨。>
<南州徐高士，姓字满东都，有子笃孝行，终丧竟隐居。>
<一片空濛里，泉飞似白云，随风将落叶，总作雨纷纷。>
<晨起独行园，花药发奇颖，犹嫌坠露稀，更汲寒泉井。>
<夏至南风盛，维舟向河澳，问君何淹留，南园荔枝熟。>
<马上碧衣郎，春风锦带长，上林花万树，无处不飞香。>
<孙吴摅将略，申甫翰王家，腐儒要底用，归种东陵瓜。>
<我是遍江海，独仰金山孤，试问急流中，更有高者无。>
<洒墨写琅玕，深宫春昼闲，萧条数枝雪，不似纥干山。>
<相思夜不眠，衾薄寒初怯，可怜秋雨声，只在芭蕉叶。>
<云何安乐窝，从窟手探月，为悟生生机，天根于此发。>
<龙罅吐泉清，谁穿龙缝成，小池风雨夜，真有饮龙声。>
<草诏下金銮，宫槐白露寒，紫骝骄不控，明月在阑干。>
<嘉木交檐翠，新梢拂槛青，一双鱼虎子，飞近竹窗鸣。>
<苍髯万松宫，窈窕一径开，请回俗士驾，切莫呵殿来。>
<白虎前芳掩，金华旧事轻，天心非不寤，垂意在苍生。>
<双目如流电，轻蹄惯薾云，圉人勤拂拭，恐污五花文。>
<屡接城中札，长为野老忧，一从入山后，半字未曾酬。>
<功名双鬓雪，心事数重山，山下人家好，终朝爽气闲。>
<折花幽槛小，倾酒绿杯深，蝶舞轻风晓，莺啼老树阴。>
<枕上蘧蘧梦，胸中拍拍春，从它身化蝶，谁复蝶为身。>
<新篁翳怪石，古木昼阴阴，我欲频来此，焚香一鼓琴。>
<贻欢却暄暑，颢欢常展转，一怀香题泽，二忆新妆掩。>
<舟仅容瓶屈，举杯滩半沸，一滩酒一杯，恰尽杯中物。>
<自读文成赋，经营巧作难，涪翁真溢美，何似鹤头丹。>
<侬久离怖畏，佛亦生欢喜，却看丈六身，僬侥国人尔。>
<风日都门外，楼台十万家，西湖春事足，不话洛阳花。>
<真说无所示，真听无所闻，海潮山外过，妙响入深云。>
<洞远烟林僻，山深石径微，夕阳歌互答，还共月明归。>
<人传谏议名，不识徵君宅，嵩云无世情，飞入窗间白。>
<松柏孤高处，春风更可寻，如君有贤配，昭德在碑阴。>
<直节从来瘦，虚心本自清，凉风屋头起，叶叶是秋声。>
<娇儿渐聪慧，出语解人意，促奴须早归，恐爷书又至。>
<病在何妨暑，科头镇日眠，莫言疏笔砚，不索卖文钱。>
<说难徒有美，孤愤竟无申，定是名伤命，非关犯逆鳞。>
<长林带晚照，极浦起寒波，茅屋远山外，扁舟归兴多。>
<锦帐随情设，金炉任意熏，惟愁员外署，不应列星文。>
<最胜西峰下，林梢四望亭，江山观掌握，梁益布丹青。>
<陶令归来日，躬耕不厌贫，问谁解同志，赖有翟夫人。>
<同游不二境，却有别离情，为日添香火，中原正用兵。>
<槎影横孤屿，风姿别一亭，鸟驯香欲醉，花落意还醒。>
<陈思赋雒神，飘缈动霞津，当年不可并，千载孰堪邻。>
<朝见白云纵，暮见白云横，不作及时雨，何为点太清。>
<自与台城别，艰难觅故君，年年寒食日，望断孝陵云。>
<十载成飘泊，三年失所亲，今朝试览镜，如见意中人。>
<莲谢秋塘晚，风来野水香，采莲休采叶，留盖睡鸳鸯。>
<谁弄参差管，声悲引恨长，夜深龙起听，明月满潇湘。>
<上苑春先入，中园花尽开，唯馀幽径草，尚待日光催。>
<寒童引羸骖，路入苍𪩘去，深处有人家，鸡鸣白云树。>
<虬枝翻老圃，下有双锦衣，曾笼贡天子，刷羽依晴晖。>
<移萱树之背，丹霞间金色，我有忧民心，对君忘不得。>
<绕槛俯清泉，泉光隐寒镜，聊此拭尘缨，一寄沧浪兴。>
<寒泉冽古井，上有双梧桐，借问往来者，谁知疏凿功。>
<西北瞻云异，东南走贡珍，川华开日月，林岭暗松筠。>
<岭上桂花发，人来花已残，东风如有意，送我上君滩。>
<来暖西枢席，斯民赖已多，前春凤池水，四海涨恩波。>
<蚁封于何险，醯鸡岂必嗤，须弥一目了，亭中大然之。>
<酿酒渟神水，延年饮露华，八风朝圣日，三境住仙家。>
<栉密翠婵娟，结根岩石前，不饶尘土地，自信雪霜天。>
<云卷公馀迹，锋藏用外神，故将容足地，聊学坐禅人。>
<寒日澹无辉，边城戍不归，眼穿楼外雁，抆泪向孤帏。>
<杖藜过桥西，高丘松色碧，一路登陟倦，暂憩松下石。>
<华屋酣歌舞，沧江罢钓竿，满天风雪夜，谁念逐臣寒。>
<龙女是前身，鸥波不问津，侍儿能缚帚，何处拂红尘。>
<白云锁关门，森松更笼嵷，不纳寻源人，伊谁话真汞。>
<处世能无欲，看山岂有难，吾心度禅定，山亦不须看。>
<自有嫣然态，风前欲笑人，涓涓朝泣露，盎盎夜生春。>
<渌酒白螺杯，随流去复回，似知人把处，各向面前来。>
<平生无艳情，不奈柳条轻，但看堤前絮，怀人百感生。>
<圣境三千岁，仙花始一开，如何金箓会，并奉列真来。>
<故苑金沟断，荒园碧草秋，南朝多帝泽，曾向此中流。>
<柳径萦堤曲，柴门逐水开，无心论出处，有客赋归来。>
<但存心里正，无愁眼下迟，若人轻著力，便是转身时。>
<江水夜韶乐，海棠春贵妃，殷勤向春道，莫遣一花飞。>
<母恩不可割，君命不敢辞，舍母以就君，白首成歔欷。>
<南山凤鸟地，何时更来仪，凤去独留山，山光楼得之。>
<凿壁方将□，投珠忽见疑，始言缨可绝，谁谓室无欺。>
<三年经一别，几见柳条黄，莫洒西风泪，相看鬓已霜。>
<露下湘皋暝，天寒楚泽秋，美人期不至，思杀木兰舟。>
<映池同一色，逐吹散如丝，结阴既得地，何谢陶家时。>
<雷风火泽水，独艮不言山，朔易指方位，万形消息间。>
<流水照朱栏，浮萍乱明鉴，谁见槛上人，无言观物泛。>
<卖薪图养母，何许得貂蝉，知在采薪处，庸非吉兆然。>
<万法俱一空，忘筌亦忘字，勿置齿牙间，回观方寸地。>
<草生磐石上，似许行人坐，水流磐石间，不许行人过。>
<野鸟久不去，清风长近人，山间岂有历，祇见四时春。>
<江声喧草阁，雨气湿枫林，云外青螺影，匡庐几许深。>
<旧愁聊自息，新恨便相催，欲寄丝千织，无由只雁来。>
<敛眉语芳草，何许太无情，正见离人别，春心相向生。>
<钱子非仙者，种郎岂隐哉，先生闭门睡，弟子下山来。>
<乌声谁喜闻，日啼白门树，愁来删树枝，认得白门路。>
<不作画梁燕，定非幽谷莺，此心无著物，万事莫留名。>
<天心最憎机，人心能照机，试观海上客，何事不忘机。>
<晚云添杀气，夜角送边愁，年少轻生者，于今已拜侯。>
<碧潭通海眼，崖设大士座，宛如访天台，石梁飞度过。>
<春意入东畴，田家农事蚤，不听饭牛歌，谁知卧龙老。>
<南方瘴疠地，白马东北来，长城扫遗堞，泪落强徘徊。>
<一朝入紫宫，万古遗芳尘，至今溪边花，不敢娇青春。>
<嘉定无疆历，才开第五春，金穰端有兆，太岁恰居申。>
<照影寒溪水，溪中水也香，佳人临宝鉴，自作寿阳妆。>
<近得平安信，官家赐赏钱，郎归知有日，不待厚装绵。>
<涧路独行迟，闲云逐杖藜，欲寻泉落处，应祗野猿知。>
<京山虽百里，何以慰吾人，乞取蒲葵扇，持归作小春。>
<岩穴神仙宅，山门向岭开，时横云作钥，怕有俗人来。>
<贼马千百群，就颈吸人血，一马吸一人，血多流不绝。>
<何人盘礴羸，写此特健药，三问病维摩，闭眼不一诺。>
<未老先求退，题庵乃自呼，有才须进用，能保此名无。>
<云松空莫莫，幽人久不来，今朝乘云去，青山为我开。>
<内无明父兄，外无好师友，纵然办做人，终虞不长久。>
<辇路生春草，上林花发时，凭高何限意，无复侍臣知。>
<朔雪暗郊原，溪桥行彳亍，不闻鸟雀喧，惟听折松竹。>
<乾坤多路头，行行莫差却，世人不慎初，千里始知错。>
<虚室寒侵骨，疏梅月影床，三更孤雁泪，悲怨不成行。>
<迹不远城市，志惟在山林，所以梁伯鸾，高名传至今。>
<江风号万壑，峰顶一登临，势欲吞沧海，游方惬壮心。>
<陟彼白云径，径满白云时，践破白云迹，心与白云期。>
<采采幽兰花，清香畏零落，何处佳人来，含情坐林薄。>
<四窗鸣涧声，一座春云影，千载寂无人，六月犹嫌冷。>
<佳节闾阎共，清光月十分，共怜盘里芋，谁是赏秋人。>
<辛苦老鱼轩，廿年同道路，今日白杨村，乡留我独去。>
<嘉客念归程，泥深未可行，今朝阴又重，春雨亦多情。>
<此坞久无色，何年朝太真，晓耕云下路，犹恐是仙民。>
<十五乘潮女，清歌过若耶，因生西子地，颜色艳如花。>
<白日竹林中，隤然脱巾醉，风吹乱叶响，醒看江日坠。>
<疏雨随风迥，轻寒薄暮归，犹怜数花朵，辛苦驻春辉。>
<此是鄜州月，人间应更无，欲垂清夜泪，桂影莫扶疏。>
<父老谈稼穑，柴门巾我车，远怀古田舍，击壤今何如。>
<倦依蒲褐坐，脱体露全机，曲篆风窗细，烟横一缕微。>
<秦季干戈起，中原几变迁，谁知避世者，自有一山川。>
<忆昔潇湘夜，蓬窗醉梦惊，月明天似洗，无处著秋声。>
<百花耀朝日，日中常五色，君看向日者，唯有葵心赤。>
<四十未枯杨，生稊亦云好，虽非木槿花，亦自能爱老。>
<珠箔曲琼钩，仔细见扬州，北兵那得度，浪话判悠悠。>
<石润云先动，桥平水渐过，野阴添晚重，山意向秋多。>
<野草何曾种，才除旋复抽，可怜瓜落子，长是隔年收。>
<野云窥玉洞，曲水护桃溪，四百峰头见，东风一杖藜。>
<石骨棱棱见，沙纹远远开，海天清瘦景，眼底一时来。>
<圣如薄伽梵，狂如阿阇世，顺逆虽有殊，从儿得初地。>
<阁中餐霞人，绝无烟火色，谁宰武陵鸡，来作渔郎食。>
<独舸江门夜，冲风涌岸波，约量秋雨点，不及旅愁多。>
<金针双锁备，叶路隐全该，宝印当空妙，重重锦缝开。>
<几叶开筜谷，萧疏已作秋，笔端烟雨态，争向管姬求。>
<山房竹雨过，帘影霭春云，得与幽人会，何殊见此君。>
<妙略摅恢复，精忠矢报酬，独怜三字狱，断送二陵愁。>
<亭空寒落叶，野近暮多云，何处鸣孤鹤，坐中怅独闻。>
<小楼枕石根，波浪溅檐瓦，游客莫凭阑，大江在其下。>
<猫头争立玉，黄雀剩披绵，橘子生犹绿，江南十月天。>
<舟航日上下，车马不少闲，近邑凑商贾，远峰自云烟。>
<君家桂林住，日伐桂枝炊，何事东堂树，年年待一枝。>
<浅浅碧水平，青青稻苗长，偏知楚客爱，白鹭飞下上。>
<云来湖外雨，楼倚树梢风，不惜清凉意，持将与子同。>
<池边梅未绽，不是怯霜风，待得阳和到，清香一线通。>
<幽室锁妖艳，无人兰蕙芳，春风三十载，不尽罗衣香。>
<突兀临飞鸟，溪僧惯往来，云山多乐处，且入小天台。>
<四境田相接，烟澜自渺瀰，客来吟此景，无或比滮池。>
<夜气消残暑，天光浸晓星，草青藏白鸟，波绿泛红菱。>
<陇右长亭堠，山阴古塞秋，不知呜咽水，何事向西流。>
<羽扇临玄圃，霓裳上醮坛，九枝松叶冷，千叶杏花残。>
<寂寞蓬蒿者，谁能载酒过，眼看花落尽，蝶梦绕烟萝。>
<踞龟说漫游，视蚁谈绮梦，芥内取须弥，撑桥寻月洞。>
<暂别荧煌座，初为半月期，洛城归意切，不独为花时。>
<弄桨急随流，微风摆荷叶，莫采红莲花，莲花红胜妾。>
<悲风号万窍，密雪变千林，匹马关山路，谁知客子心。>
<种树乘春雨，开花待晓风，一年还一树，随意满园红。>
<问讯东墙竹，佳名今始知，龙孙初迸日，燕子却来时。>
<一春多泪痕，苔上无人扫，化作断肠花，复为断肠草。>
<妾恨凭谁寄，君怀祇自知，堂前双燕子，岁岁赴春期。>
<水深不可厉，欲济川无梁，不有榜舟子，踟蹰空断肠。>
<山林含古翠，萧爽水亭虚，岂乏幽栖者，临清此玩鱼。>
<看久须扶立，行贪遂失归，谁能终不睡，烂醉羽觞飞。>
<日暮田家远，山中勿久淹，归人须早去，稚子望陶潜。>
<两岐呈瑞麦，三秀产灵芝，天意方垂佑，宸心愈肃祇。>
<江静月明时，有人倚修竹，夜听瑶瑟音，翻入沧浪曲。>
<地卑梅雨湿，气压篆烟低，熟是披襟处，高楼百尺梯。>
<被色空成象，观空色异真，自悲人是假，那复假为人。>
<池草似争长，木阴如合围，不惟催我去，政欲饯春归。>
<疏树叶全脱，众山云半收，高人坐苔石，风露一身秋。>
<雨换溪溪玉，花呈岭岭春，秧田暄处早，茅屋补痕新。>
<醉拥捧心过，韶华艳绮罗，至今湖觜上，彩霓卧沧波。>
<长风送轻舸，晚山飞翠浮，掀篷待月上，不减赤壁游。>
<不知秋何如，明月照人寝，上照凤凰琴，下照鸳鸯枕。>
<誓将三寸舌，求结万人缘，宝刹成功日，当期道法圆。>
<客邸中秋夜，囊空缺酒钱，任他明月满，辜赏有谁怜。>
<舞入唐宫去，光风乱物华，君王何所幸，宫女尽如花。>
<孤红低映岸，并艳远连汀，露浥层层展，风披叶叶零。>
<眼明双白鹭，身稳一黄牛，玉辔章台陌，可怜供百忧。>
<野鸟春布谷，阶虫秋络丝，呶呶空过耳，终不救寒饥。>
<松阴不可憩，冷冽恐飞霜，时有高风过，乾花落石床。>
<囊香著郎衣，经绡著郎手，此意不及绡，共郎永长久。>
<谈道何多多，行道何少少，梦中人说梦，长夜谁复晓。>
<吴儿多白皙，好为荡舟剧，卖眼掷春心，折花调行客。>
<寒泉漱石齿，淅沥鸣瑶琴，坐来毛骨清，分明太古音。>
<刺举官犹屈，风谣政已成，行看换龟组，奏最谒承明。>
<风晚冷飕飕，芦花已白头，旧来红叶寺，堪忆玉京秋。>
<峭壁前相识，层峦后复盘，坡陀开一掌，古驿挂飞湍。>
<黄鸟鸣嘤嘤，芳园开桃李，美人期不来，春风吹绿水。>
<春雨濡膏泽，东庄足一犁，农歌听渐窅，烟树望中迷。>
<湖南送君去，湖北送君归，湖里鸳鸯鸟，双双他自飞。>
<蜂蝶去纷纷，香风隔岸闻，欲知花岛处，水上觅红云。>
<昂霄苍鬣五，独立几寒暑，不肯在鸡群，自然羞哙伍。>
<凿破窗前地，澄澄一鉴开，天光与云影，竟日共徘徊。>
<西风著岸吹，木末发光彩，寄语有情人，凭君涉江采。>
<卧云枕涧流，跂石荫疏景，清磬数声中，悠然发深省。>
<川陆有芙蓉，名同物不同，采江搴木句，作么误韩公。>
<一饱无馀事，平生万卷书，短檠头雪白，端为惜居诸。>
<云树凌晴汉，书亭俯碧流，问津人已远，闲却济川舟。>
<郁嵂邻嵩少，仙人遗旧迹，苍翠薄青霄，烟霞烂白石。>
<春色满梢头，所思尚千里，京洛贵人多，谁欤堪寄似。>
<赤帝当垂令，馀威烈暴秦，若无大圆镜，热杀世间人。>
<驹子生驼齿，嚼之必不匀，直饶齿岁小，区臼也多平。>
<春暮百花残，秦淮晓气寒，渡头桃叶尽，若为到长干。>
<露涤铅粉节，风摇青玉枝，依依似君子，无地不相宜。>
<衰草深苔径，微澜尽日流，西风捲残叶，飞上木兰舟。>
<十刹密相望，林开一坞香，木鱼声渐急，山衲下云房。>
<宇内何牢落，客行双鬓华，千山万山底，老眼付梅花。>
<人家半侵河，屋后晒渔网，夜深唤小妇，篝灯听波响。>
<三春惊过半，霪雨洒窗西，鹊脑添炉炷，春鸠隔树啼。>
<欢如垂柳花，妾似垂杨叶，花飞向春时，叶落当秋节。>
<钓鱼柳溪头，卖鱼花村口，沽酒成独醉，枕蓑卧蓬牖。>
<百年容易尽，何事苦劳形，骨健神相守，心虚体自平。>
<复阁耿苍烟，斜晖挂木末，卷帆何处船，危樯待明发。>
<胸中有全山，华嵩亦自小，孤坐对嵓姿，肝肠倚天表。>
<帝子下北渚，江寒愁不归，空遗一卷石，拂断六铢衣。>
<山外夕岚明，山前空翠滴，日暮无与期，闲来岸轻帻。>
<君住孤山下，烟深夜径长，辕门渡绿水，游苑绕垂杨。>
<边塞风尘息，山林日月闲，禾泥田舍老，曾戍部初关。>
<桂树生南海，芳香隔楚山，今朝天上见，疑是月中攀。>
<又植一株斜，虽阴不碍花，参差成五柳，人说似陶家。>
<春梅杂落雪，发树几花开，真须尽兴饮，仁里愿同来。>
<秋台好登望，菡萏发清池，半似红颜醉，凌波欲暮时。>
<故人时见过，有酒即须留，但得时时醉，百钱馀杖头。>
<一叶井梧飘，双星忽相值，却怜参与商，晤会当何夕。>
<晴指家山路，时询天井名，春风迎马首，投辖二生情。>
<断苇寒潮里，菰蒋作稻粱，吴江枫落夜，公子已无肠。>
<百年梦不起，千古怀独醒，西湖烟雨外，零落一峰青。>
<静居青嶂里，高啸紫烟中，尘世连仙界，琼田前路通。>
<耳所以司听，听正乃为聪，匪彝谨勿闻，闻之则为聋。>
<玉璜钓姬公，羊裘钓汉祖，奇哉清静君，玄成钓万古。>
<猗彼幽兰花，春黄而秋紫，颜色能随时，所以媚君子。>
<守法曾丞相，能文陆左丞，风流如未泯，应作寺中僧。>
<鸟宿寒枝动，晴天雪更飞，既沾台石冷，复上老僧衣。>
<深院锁蛾眉，黄花一两枝，晚来天气好，浑似早春时。>
<华亭有珍禽，毛丰而骨细，他日上隋渠，为我致清唳。>
<小松初数尺，未有直生枝，闲即傍边立，看多长却迟。>
<芳时不恋人，浮云空在目，独自把深杯，醉向花间宿。>
<远信过张掖，征衣寄陇西，夜乌惊妾梦，底事傍窗啼。>
<江静无飞鸟，亭空有落花，主人何所在，沽酒向渔家。>
<帆樯共天远，楼观与云平，山阅三分国，江横十万兵。>
<红杏西邻树，过墙无数花，相烦问春色，端的属谁家。>
<岸巾临水澨，酒醒呼隐君，收缗玉梭起，摇荡空中云。>
<路傍林禽树，朱实亚枝垂，行人不敢动，山鸟时来窥。>
<门前黄冈陂，能长青琅玕，夜来溪雨恶，流作白石滩。>
<扇子解招风，本要热时用，秋来挂壁间，却被风吹动。>
<东峰霁月出，林丛寒露明，夜久风渐息，深院无人声。>
<东阁观梅去，清尊怨未开，徘徊天际暮，独与老僧来。>
<松声度暖风，花气薰迟日，乘兴问三三，何劳邀七七。>
<水面数千里，赖公托此身，如何阻恶滩，与我为参辰。>
<芍药花初发，牵公诗思浓，露红烟紫句，全胜绿盘龙。>
<徙竹妨当门，乞花种满园，未能醒蝶梦，差自解禽言。>
<野艇居非水，离钩钓新月，圆时作雪看，雪际云波汩。>
<水源穷不尽，垢腻生春袜，未敢辄揭流，且向幽亭歇。>
<云生岱岳顶，秀结鲁城阴，仰止嗟环辙，千秋万古心。>
<树色迷浦沙，蘋香静湘水，幽思怀骚人，微音动哀徵。>
<铜霤消残冻，朱楼拂早霞，传声回步辇，来赏小桃花。>
<二月春方半，冷风日正长，陌头看柳色，忘却在渔阳。>
<草书若图画，远景与意会，象归方寸间，妙在丹青外。>
<东郊暗长戟，死地脱斯须，庾公兴不浅，居然屈壮图。>
<言寻王子乔，吹笙跨鸾鹤，高峰不见人，日暮藤花落。>
<字缕黄金胜，酥□白玉盘，不须夸百巧，百□□□□。>
<洲近芦翻白，林低橘荐黄，篱前萧飒意，聊以佐秋觞。>
<树树鸭头绿，溪溪鱼鳞白，欲觅酒家胡，云深断行迹。>
<家住华阳洞，长松映草堂，平生有高致，不似贺公狂。>
<山人炼九阳，晞发朝如沐，何处学长生，石上采昌歜。>
<益智为龙眼，蠲愁是荔枝，为君空采摘，无路寄相思。>
<落日照大堤，花间闻马嘶，城头鼓角起，相送五门西。>
<石齿嚼寒声，粼粼萦曲处，有时浮落英，又过城根去。>
<不断终南路，难辞金马门，去留两未得，俯仰愧乾坤。>
<浅水通渔艇，低花损帽檐，东风日夜起，幽兴此中添。>
<剥啄应松声，客去僧未起，僧病一春过，老却山中杞。>
<欲识春回处，晴峰俯碧泉，岩峦犹积雪，草木已生烟。>
<结庐傍林泉，偶与初心期，佳处时自领，未应鱼鸟知。>
<飒飒金风度，嫣嫣秋色妍，白衣还自至，青女更相怜。>
<平生无所好，所好在图书，藉此传心印，千秋意不虚。>
<馥馥飘清气，霏霏点绿苔，高城残角断，吹送冷香来。>
<美酒饷不辞，古调高难和，莫补墙头缺，且放鸱夷过。>
<细雨摊书卷，风花坐晚轩，开笼拜鹦鹉，鹦鹉会人言。>
<新月上林端，林端白露溥，芭蕉不解意，叶叶向栏干。>
<寻僧入招提，斜阳下疏木，只恐隔关门，同到舟中宿。>
<选石不能声，玲珑对窗牖，欲清俗客谈，还觅泗滨友。>
<霜节变玄冥，青皇归也未，看花匹马骄，大道饶佳气。>
<心似澄潭水，潭底日涓涓，即此观生得，何须更仰泉。>
<灌时须趁晓，日出露将晞，栽后无多日，苗添几叶肥。>
<山水行踪美，风霜岁序阑，高堂遥送喜，游子且加餐。>
<山中夜来雨，云气不曾收，手扶绿玉杖，行傍水西头。>
<红芳宵露清，翠节晓霜犯，雨后晒残日，秋容满庭楹。>
<孩提知所爱，妻子具而衰，大孝终身慕，予于舜见之。>
<羌笛梅花引，吴溪陇水情，寒山秋浦月，肠断玉关声。>
<朱门谢俗客，幽斋叙友人，澄澜鉴止水，高节看丛筠。>
<寂寞掩林扉，东风昼方永，睡起落红多，斜阳半楼影。>
<萦风送腊回，生意遍陈荄，似织如丝处，春从里许来。>
<白道穿云去，青郊占地耕，堑深屯棘刺，得得断人行。>
<时平持论易，世否见才难，孤柱支颠厦，危船上急滩。>
<平生羞捷径，到此尚狐疑，望断澹台路，登高赋所思。>
<落日照长洲，乌啼苑上秋，百花都落尽，一水自东流。>
<自与浑家邻，馨香遂满身，无心好清静，人用去灰尘。>
<陇上带经人，金门齿谏臣，雷霆日有犯，始可报君亲。>
<京国新元日，随朝入紫宸，双亲故山下，称寿是何人。>
<嘉树来西土，寒山借证盟，色身今了悟，君已彻无生。>
<解绶还神虎，买舟向吴会，冷如鬼手馨，强来捉人臂。>
<昔人留曲几，何似石贞坚，鸟迹纵横遍，安知后世传。>
<汉节护诸蛮，徘徊瘴疠间，少希铜马式，老厌玉门关。>
<山到衡阳尽，峰回雁影稀，更怜归路远，不忍更南飞。>
<持衣寄所思，欲寄不得远，水国风露凉，徘徊九秋晚。>
<芳洲草青青，云水半吞吐，前船已过湖，还听后船橹。>
<万变本六画，六画来何从，此理须玩索，明窗露未浓。>
<清真去边幅，明白倾底里，枳棘见鸾凰，十倍跫然喜。>
<□□传闻恶，邕宜守备孱，各宜更短制，未可靠巍冠。>
<意到景自到，荣荣窗下花，一张彭泽琴，一瓯阳羡茶。>
<抱玉三朝楚，怀书十上秦，年年洛阳陌，花鸟弄归人。>
<凉风动千里，孤坐思沧洲，白露洗明月，青天此夜秋。>
<滥与金华讲，赐沾龙凤团，却归林下饮，更愧是粗官。>
<瘦碧两三茎，萧萧雨又晴，江湖未归客，不忍听秋声。>
<别欢童稚年，沈忧顿颜槁，侬若见欢时，罗襦系萱草。>
<采桑南陌头，罗绮娇青春，使君停五马，不是冶游人。>
<欲向松间去，梅西竹坞穿，莫言吟兴在，风雪灞桥边。>
<上阁便见海，入门方是山，塔高端似笔，城转曲如环。>
<海石涵秋水，风篁生晚凉，孤篷初歇雨，和月度潇湘。>
<游人恋故乡，每恨离家远，如何石尤风，又叹舟行晚。>
<床前明月光，疑是地上霜，举头望明月，低头思故乡。>
<何年留妙迹，真赏日云疏，不遇临池鉴，谁收坏壁书。>
<天际征鸿杳，湖边幽趣多，彩舟移曲渚，醉杀绿烟波。>
<韭早春先绿，菘肥秋未黄，殷勤绕畦水，终日为君忙。>
<峨峨万叠山，曾阅几人老，我老不少年，山老色愈好。>
<春水碧如油，珠江泛月游，女郎不相识，并著木兰舟。>
<幽禽碧树里，何事不予惊，孔子不射宿，拳拳素服膺。>
<逝波不可回，白鸟不可驯，古人成感慨，今人犹古人。>
<山僧谈般若，妙义自澜翻，宁知第一义，诸佛本无言。>
<日气层层秀，连山万丈孤，崔嵬天上影，一半入江湖。>
<猢狲与露柱，未免东西步，任唱太平歌，徒话超佛祖。>
<岩雨晴犹滴，溪泉直复迂，倾崖目眩转，乱石步崎岖。>
<湖上雨来急，兰舟并著归，谁怜花解语，水鸟亦依飞。>
<马革浮尸去，君王太忍人，此山空庙貌，何以劝忠臣。>
<闻近长沙地，应悲屈贾魂，莫言谪戍苦，不死是君恩。>
<山高白日下，野阔孤帆迟，故乡在何处，欲归未有期。>
<公恩在燕北，更活江西命，问余何以知，冷庵印公印。>
<睡思容易醒，辗转衾裯单，今宵听风竹，始觉窗外寒。>
<黄昏澹烟晴，风健香骨透，炼金呈赤心，山月惜孤瘦。>
<秧萎忧严寒，蛙骄喜绵雨，溜声听转长，霁色望偏苦。>
<客路良已达，客怀亦以深，双亲渺何许，伤此平生心。>
<入般涅槃际，拳拳报母知，从棺更涌出，为母说分离。>
<暮云无意锁，春草岂能关，何事栖霞客，从兹去不还。>
<玉溪浮采鹢，金锁贯晴虹，自是知津者，能成利涉功。>
<翅掩飞莺舞，啼恼婕妤悲，料取金闺意，因君问所思。>
<空见水名敷，秦楼昔事无，临风驻征骑，聊复捋髭须。>
<欲理木兰舟，且舣垂杨树，沙觜两鸳鸯，飞入前湖去。>
<飞叫入仙城，千门夜未扃，那知清禁里，却有野人听。>
<潦深望不极，问渡莫凄然，渔笛蒹葭里，因风到客船。>
<通渠入小池，循除㶁㶁鸣，群鱼忽悠然，过桥闻屐声。>
<出逢黄石公，归从赤松子，汉家四百年，功在圯桥履。>
<翼翼粉墙断，修修绿径深，师心不用洗，聊用洗人心。>
<清夜坐庭阶，薰风拂杨柳，仰首望天河，微云翳南斗。>
<今岁庚寅旦，真成白虎樽，君王且莫发，乌鹊正争喧。>
<秋风凋绿艳，芳气生来歇，但使本根在，宁愁萧艾没。>
<不踏乡山路，于今又几年，茅檐知不远，只在白云边。>
<节近愁阴雨，云披见太阳，殷勤呼酒伴，烂熳醉秋光。>
<饥乌噪不止，浮光射檐隙，独客起开门，夜雪深三尺。>
<渡水穿云去，神光触处开，隔江如有得，飞锡早归来。>
<岭外花无数，分移颇历年，破除猩血染，舒卷蜀城笺。>
<绮囊探旧术，雕畹掇新兰，气弱先神草，忧多辅合欢。>
<霁晓凭高处，凉风吹我襟，海天堪倚杵，岭树小如簪。>
<平生胡伯始，曾是汉庭人，老去长为客，儒冠果误身。>
<种荷深水中，日夜期成藕，莲子逐浮萍，风波漂荡久。>
<故园千里外，独有梦魂过，何时更携手，散发共行歌。>
<蛙蜢泥中走，凤凰云外飞，云泥相去远，自是难相知。>
<鹓雏发南海，逍遥吾所之，鸱之自腐鼠，奚用相吓为。>
<枕郎双玉臂，郎问夜何久，可怜侬片心，展转在郎手。>
<手中一勺子，散涌忽盈亩，五月青实成，君看大如斗。>
<可怜梧树枝，孤凤日相思，亦有瑶台月，含光欲赠谁。>
<谁剪银河水，飞花出汉霾，月明人竞往，踏破水晶街。>
<五十虽未老，已知非少年，欲将心事道，秖恐付空言。>
<酒岂蠲愁物，须卿夜合花，端阳多采得，日夕泛流霞。>
<长日澹无事，晴窗独披卷，幸窥古人心，胜接古人面。>
<知见一何高，拭眼避天位，同观洗耳人，千古应无愧。>
<为爱花时好，遥林载酒过，晓莺啼不彻，芳绪坐来多。>
<冬岭秀孤松，雪霜任飘泊，悲含太古风，清立九霄鹤。>
<洞里白云台，洞口紫丝障，朝来扫落花，春云在衣上。>
<野菊多幽姿，含香待谁发，落英我欲餐，芳心无遽歇。>
<夙酒萦怀处，芳亭拄颊间，一莺黄翠柳，双鹭白青山。>
<一段孤山景，移来掌握中，平生冰玉操，不与百花同。>
<倚树繁衣袖，流光向夕含，何人能到此，拨火共痴憨。>
<归鸦争绕树，落日半衔山，微雨晚来歇，孤云独自还。>
<不怨穷并佚，能安小与卑，何须立奇节，展季即吾师。>
<景好身还健，天晴路又乾，小车芳草软，处处是清欢。>
<千里人归去，心画一杯中，莫虑前途远，开坑逐便风。>
<间气何私汝，无人见死期，可怜王景略，心在慕容垂。>
<翠霞金缕衣，独立翳斜晖，无奈春风荡，吹人只欲飞。>
<飞蝶捎风絮，鸣禽恋午檐，不知春去未，但觉绿阴添。>
<山尽寒随尽，春归客亦归，一杯分岁酒，送腊强依依。>
<攀萝缘石磴，步上金沙岭，露下色荧荧，月生光炯炯。>
<稻畦阳羡田，莲花大堤路，打鱼莫唱歌，惊起双飞鹭。>
<客来叩我门，门前秋叶落，山翁长在家，不放湖边鹤。>
<妆罢幽闺坐，门前叫卖花，春光用钱买，那得到贫家。>
<珠帘半窗月，修竹一帘风，何事今宵景，无人解与同。>
<灵源开宝洞，瑶草长阑干，一授刀圭诀，颜容驻渥丹。>
<为道围城久，妆奁阃犒军，入春浑断绝，饥苦不堪闻。>
<红翠双入帘，知自罗浮至，口衔麻姑书，催我营春事。>
<溪风生夕凉，古渡流寒玉，时有采菱人，来唱采菱曲。>
<山人昼埽室，焚香读周易，泠然万念空，芭蕉照人碧。>
<已近予生日，弥天大雪飞，年年惟抱病，泪湿破僧衣。>
<高岗立万松，晨夕鸣天风，法法如是说，应不负山翁。>
<君今得亨途，轻帆遇风便，龙门海之湄，超忽驶如箭。>
<缯壳烂缃枝，夏果收新绿，玉真望甘鲜，不管邮兵哭。>
<月落鸡吹角，夜长鹅报更，山中无历日，日出即天明。>
<晓鹊求多舞，昏鸦不愿啼，群情分所见，微物转相迷。>
<东风满天地，贫家独无春，负薪花下过，燕语似讥人。>
<苏卿西度漠，征马别踌躇，汉使长安远，无忘雁足书。>
<正色自难久，荣华祗一朝，自嫌因太赤，不欲斗娇娆。>
<垒石为环堵，主人长作主，行遍咸阳西，谁识黄金坞。>
<年华纷代谢，时态几沉浮，天末凉风起，何人不感秋。>
<不独满池塘，梦中佳句香，春风有馀力，引上古城墙。>
<有弟留南楚，经年不寄书，天涯数行泪，独对鹡鸰图。>
<别君惟怨春，不怨江边柳，欲赠倦攀条，东风吹入手。>
<竹色侵晚帙，泉声漱嵌根，试通丹灶路，应到老人村。>
<踟蹰下山妇，共申别离久，为问织缣人，何必长相守。>
<氏族司空贵，官班御史雄，老夫如且在，未可叹途穷。>
<一白不受采，重玄今罢论，窗前有绿竹，密雪打黄昏。>
<藩竹别成径，小欲观步鹤，何似养翮成，高秋纵天路。>
<映立自亭亭，吸饮风露饶，不作恩与怨，世间儿女妖。>
<吴楚东南坼，风云地一隅，蹉跎暮容色，不敢恨危途。>
<手持长生瓢，随意坐林薄，凉风吹古藤，时复数花落。>
<西风吹急景，美人照金井，不见面上花，却恨井中影。>
<时晒渊明巾，日扪子瞻腹，忽从南郭嘘，嗒然形槁木。>
<呼童扫前除，试问月来未，月不待人延，开轩还自至。>
<高随海上查，子岂无扁舟，白日照执袂，埋骨已经秋。>
<历尾无馀日，更筹促曙躔，持愁剩残岁，将老入新年。>
<抱膝余长吟，息肩君赏音，歌罢解携去，山高江水深。>
<风掣五云开，明星灿南极，嘉祥自朝廷，何幸愚亲识。>
<佳菊那能采，茱萸兴不忘，商船向南去，凭与问浔阳。>
<莺雏初出谷，迁木寄晴花，不解如簧语，犹疑度柳斜。>
<盈尺兆嘉祥，三登贺时泰，我虽无寸田，一饭犹足赖。>
<云来初似墨，雁过还成字，千载只书空，山灵恨何事。>
<禁城春色早，夜半发征轮，记得门前别，牵衣指暗尘。>
<桑叶小如钱，春容淡似烟，吴姬能致富，不羡挂荆鞭。>
<闻说醉乡里，家家设酒垆，有刘伶肯饮，无李白谁沽。>
<缀缀复翘翘，金丝并玉条，酴醾与杨柳，结托上青霄。>
<共识此君面，谁知面目真，清风犹立懦，奇节仰先民。>
<雁度秋色远，林光淡碧滋，长歌尽白日，不觉鬓成丝。>
<双禽尔何来，四顾怕人见，隔窗啼一声，惊落桃花片。>
<园涉日成趣，穷诗懒缀装，梁间冰雪句，屈指岁华长。>
<不辞身作质，只为母须羊，此日江州牧，当年买德郎。>
<黄金胄虎头，乍免走豪酋，还有从容处，纶巾按垒游。>
<极力排舒黯，联翩去不回，惟应刀笔吏，时得到翘材。>
<久留舒子国，惯作北门游，山远三峰出，溪长二水流。>
<幽谷竹成阴，悬流著石清，不妨风月夕，来此听琮琤。>
<弃甲争先去，收兵殿后回，但云马不进，应自圣门来。>
<步入凌峰阁，寻师师未归，凭栏寂无语，唯见白云飞。>
<一鱼扑船来，舟子持钩掷，万事可失身，人心只好杀。>
<三庚到秋伏，偶来松槛立，热少清风多，开门放山入。>
<淡齑淘大麦，甘酪荐含桃，风调谁优劣，田家似颇高。>
<且来东堂日，相值柳桥西，痴莺吊落花，全学娇儿啼。>
<凄凄江路风，暧暧远村树，爱杀鸣榔人，长歌入烟雾。>
<溪暝深藏柳，坡晴湿护苔，只惊联骑去，不见一人来。>
<前山飞暮雨，牛上展青蓑，回首牛呼犊，哀音儿唱歌。>
<十年磨一剑，霜刃未曾试，今日把似君，谁为不平事。>
<团结云亭口，驻兵太原洞，旌旗草间仆，莫遣风吹动。>
<几谏劳不怨，明明载鲁论，未应小弁作，得并凯风言。>
<树罅天光漏，山坳云气深，遥遥闻犬吠，人家无处寻。>
<日月坐超忽，烟花风雨稀，鸒斯无世恨，饮啄几沉飞。>
<渔人生事足，日坐芦中矶，网得江鱼美，轻舟荡漾归。>
<山空响更远，雨过流还急，余沫洒回风，一林红树湿。>
<挥毫高山巅，馀墨走龙蛇，请收今夜雨，为汝洗袈裟。>
<寂寞黄龙后，纷然垄上碑，废兴无处问，空咏草离离。>
<芳草温阳客，归心浙水西，临风青桂楫，几日白苹溪。>
<白云今不去，惆怅昔人非，叶落风前响，犹疑踏雪归。>
<借问同舟客，云是孤竹人，与语多感激，家近二士坟。>
<好花不必大，骨瘦花自小，一点春有馀，万古香不了。>
<重阳当痛饮，对酒更生悲，惆怅芝山梦，死生俱别离。>
<去时树开花，来时花结子，如何马上人，来往只如此。>
<闭户读南华，人踪幽径绝，徙倚有所思，一片东山月。>
<祸福凭谁降，鸡豚合有灾，年年当社日，箫鼓赛神来。>
<年年学临池，赫蹄苦不足，种取绿云笺，窗前三百幅。>
<遣闷多凭酒，公心只仰胡，挺身唯直指，无意独欺愚。>
<落日归棹缓，沧江秋思加，双鳞上荷叶，一雁下苹花。>
<陟磴苔痕滑，穿岩雨脚收，爱山邻邑令，来作雨中游。>
<笑杀锦鸳鸯，浮沈浴大江，不如枝上鸟，头白也成双。>
<野水江湖远，秋风芦叶黄，南飞旧兄弟，一一自成行。>
<莫以凉风多，弃捐敝箧里，试记无风时，是谁引风起。>
<枕书花下卧，起弄无弦琴，仍复摊书坐，长松过午阴。>
<无赖夭桃面，平明露井东，春风为开了，却拟笑春风。>
<文明见在田，崭岩养头角，兴云飞上天，普济苍生乐。>
<娟娟竹影薄，决决溪流浅，风生秋意回，野塘天容远。>
<琅玕亲手种，早见拂云梢，要叶虞廷管，殷勤待凤巢。>
<建业孙公子，文如李谪仙，江头看明月，醉枕酒瓶眠。>
<四野同云暝，长村细雨飞，桥倾人病涉，冻水栗寒肌。>
<玉勒有佳期，一片锦云白，谁将洛下春，夸向杨州客。>
<煌煌明月珠，倒影池中水，恍然紫绮裘，濯足天河里。>
<湘漓本同源，似妾与君子，愿作湘江流，不作漓江水。>
<野芳韵幽襟，暄景逗春意，僧居白云深，清磬出林际。>
<落日下青嶂，归云独未安，倚杖无言久，夕阴生翠寒。>
<一阵晓风寒，惊飞点去鞍，行人易愁绝，便作柳花看。>
<长安卿相家，一食费几万，有功享固宜，我辈且蔬饭。>
<从军少年场，富贵归故乡，一拜羽林骑，鞍马自生光。>
<神物幽潜地，沧沧水接空，不缘尝应祷，谁识有殊功。>
<访友入南山，扣门不闻语，欲数青琅玕，错错知几许。>
<学道贵积习，天地故相似，不容有秋心，毫发在胸次。>
<黄昏初入夜，漏促九天春，各自随缘意，悲欢旧亦新。>
<伯乐沈九原，泥涂困骐骥，千古长坂空，无人知此意。>
<秋风满天地，塞上最悲凉，树声和暮角，尽捲入离肠。>
<昔日岩栖处，松花落草根，瓦中匪是我，棺椁任乾坤。>
<东郭西天近，禅宫古庙邻，从今朝暮里，钟鼓一何频。>
<芸香阁里人，采摘御园春，取此和仙药，犹治老病身。>
<山花红与绿，日暮颜色足，无名我不识，有毒君莫触。>
<院似禅心静，花如觉性圆，自然知了义，争肯学神仙。>
<山中无甲子，地窟疑长秋，夏日人登览，仍添集翠裘。>
<有道春偏好，无为日更舒，齐心大庭馆，何处觅华胥。>
<短发愁中减，秋霜镜里深，箨冠空制就，多恐不胜簪。>
<泉石宁我癖，烟雨宁我惛，是间有佳趣，不可无此君。>
<能诗唐太白，善赋汉相如，元帅真文举，应先荐祢书。>
<软履蒙佳贶，平原客未知，下邳圯上去，长有一编书。>
<挂帆远色外，缅邈怀旧丘，江水风萧萧，乌啼满城头。>
<莫倾荷上泪，莫断藕中丝，丝是侬所吐，泪是侬所垂。>
<万叶风声利，一山秋气寒，晓霜浮碧瓦，落日度朱栏。>
<不见王子猷，经春复历夏，有时中宵梦，宛到君堂下。>
<抱琴日行野，绮囊不一解，只恐荷蒉人，亦是知音者。>
<兹山多异境，飞仙亦税驾，勿遣俗客来，恐妨笙鹤下。>
<犬吠鸡鸣者，皆为席上珍，如何弹铗客，亦有窃弓人。>
<阿难纵强记，何如周利盘，伽陀无一句，调息入泥丸。>
<野鸟休惊起，浮云莫厌看，松萝秋后碧，岩谷暑中寒。>
<白云自何来，栖我山中树，愿为九夏凉，慎勿从龙去。>
<幽人寡俗务，日涉清溪隈，行侍无奚奴，自有胎仙陪。>
<朗吟池上篇，搆此数椽屋，禽鱼互亲人，恍惚见濠濮。>
<三年离水石，一旦隐樵渔，为问青云上，何人识卷舒。>
<桥上月如昼，鱼罾收未曾，清光且迟转，留作小家灯。>
<远听江上笛，临觞一送君，还愁独宿夜，更向郡斋闻。>
<汉有孝廉举，谁知发自舒，可怜三策罢，却去相江都。>
<秋日野亭上，四望尽青山，飞鸟去无极，白云相对闲。>
<重门葳蕤锁，苔深履綦绝，起看玉阶霜，不似昭阳月。>
<百战江城地，沙场聚髑髅，旧时呜咽水，仍复到龙丘。>
<萧条四海内，慷慨有馀悲，路逢相识人，开怀无愧辞。>
<天道方愈怒，在人宜敬身，望于经吏内，严自作工程。>
<腾鞭金埒抹，注矢绿埃涓，亭上歌声远，飞还鸣角弦。>
<飞到一枝上，须啼三五声，烟中犹彷佛，月下最分明。>
<南州雪易消，得春却差早，到处有梅花，不如在家好。>
<人心深百川，世路险九折，牛刀岂非宜，能巧不如拙。>
<平生慕克己，茫然靡所获，今日欣语君，至乐颇洋溢。>
<新花朝竟妍，故花色憔悴，明日花更开，新花何以异。>
<急雨射苍壁，溅林跳万珠，山根水壅壑，漫窍若注壶。>
<夜月照南营，群儿学弄兵，纸旗来似雪，争说打围城。>
<微风响翠云，宿漏惊黄鸟，梦里一声闻，月残碧纱晓。>
<命笑无人笑，含娇何处娇，徘徊花上月，空度可怜宵。>
<君身上船去，妾目送帆飞，江空人去远，犹自立残晖。>
<风暖燕窠牢，云晴鸟翅健，物生自有乐，亦各适其愿。>
<酒号忘忧物，花名乃相偶，忧来对花坐，何如饮美酒。>
<博带披元雾，修眉染碧烟，良朋不易得，能复问神仙。>
<行人到武昌，已作半途喜，那识武昌南，烟水五千里。>
<蒲葵裁成扇，瘿木斲为樽，自是山林物，不入纨绮门。>
<乾坤一旅亭，大梦几时醒，白发无情极，春来不再青。>
<朝开云气拥，暮掩薜萝深，自笑晨门者，那知孔氏心。>
<到家花正发，别路梦先知，月落西湖上，何人共赋诗。>
<知止于至善，修身止用诚，五伦止此定，明德日新民。>
<不爱天上游，不爱人间住，爱此半峰间，卧看云来去。>
<园亭当水中，两岸芦花雪，夜深人未眠，碧水荡秋月。>
<青苍万古色，日日落吾几，吾已忘吾生，山乎尔谁氏。>
<溪娃逐晚凉，双双戏檐底，笑入豆花棚，烧灯寻络纬。>
<净观今何在，唯馀柏色新，栖栖抱瓮者，不是炼丹人。>
<静翁问何似，静是主人翁，本来元不动，谁觅静时踪。>
<东浮沧海漘，南为祝融客，漂转混泥沙，迫此短景急。>
<端坐司成馆，高怀今若何，向来石渠署，无日不相过。>
<危晁知不免，削楚虑空长，东市哀朝服，西京号智囊。>
<立石泥功状，天然诡怪形，未尝私祸福，终不费丹青。>
<河流春已深，野色晚更静，生计慕园畦，归心付渔艇。>
<堤上淡黄柳，水中花白鹅，诗情随处有，此地得偏多。>
<尔根深且固，余根浅且洿，移植艮无期，叹息将何如。>
<彤云垂四野，六出舞漫天，却笑广文郑，严寒无坐毡。>
<玉容曾浥麝，彷佛带香开，不比真花怯，斓斑怕雨来。>
<众流江渐阔，百怪石如生，错听人声闹，空岩答桨鸣。>
<一把茅盖头，两盂陈脱粟，笑杀顶生王，到了不知足。>
<滩水粼粼碧，蒲芽短短青，仆夫忘记念，却道过严陵。>
<隔浦如烟雾，那知是月明，凄凉林木外，一叶亦心惊。>
<人归天上去，空识旧衣冠，秘录藏金匮，清风满殿寒。>
<野水平桥外，烟光乱鸟啼，回塘相对语，只是隔东西。>
<北固轻绡外，西山淡素中，一天烟雨好，未独爱霜空。>
<胎发落居后，屠苏饮最先，眉间八十字，愿汝过翁年。>
<艰难别离久，中外往还深，已改当时发，空馀旧日心。>
<一步复一步，月华黏屐齿，不知山径深，疑到蟾宫里。>
<江左开基日，山河入地图，千秋龙虎国，万里帝王都。>
<琼枝十二楼，玉镜三千户，伤心巩树春，花落雷塘路。>
<风起涧声乱，景寒云气深，山人归卧晚，诗意满秋林。>
<开尊净慈阁，鹅鸭满湖田，对岸雷峰塔，亭亭入暮天。>
<憔悴鹔鹴裘，飞霜正暮秋，亦知妆阁上，频夜望刀头。>
<嘒嘒蜩鸣柳，飞飞燕拂帘，尧阶无一事，象戏战斜尖。>
<名教自可乐，搢绅贵行道，何必学狂歌，深山对丰草。>
<华林清散景，丹水碧凝脂，落叶秋无数，玄都懒寄诗。>
<解下罗裙带，无情对有情，不知妾意重，只道妾身轻。>
<既渐夫子教，罔有不分均，何复间多取，齐言彼有亲。>
<相逢游侠伴，大醉柳市南，季布止一诺，生平无二三。>
<夜静空山中，鸟鸣知雨歇，寂寂启寒扉，林端澹疏月。>
<川迥枫林散，山深竹港幽，疏烟沈去鸟，落日送归牛。>
<落日芙蓉渚，轻风杨柳矶，船头独吹笛，时见白沤飞。>
<心清见肝胆，水清见毛发，一私无所容，圣功由是作。>
<不识刘公字，今方睹一斑，笔兼欧蔡体，品在上中间。>
<苍壁空青破，清江拂翠开，越王虚胜槩，留待佛东来。>
<马上逢归燕，知从何处来，贪寻旧巢去，不带锦书回。>
<离人愁独醒，湘草正青青，忆上巴陵渡，春波满洞庭。>
<江水绿沉沉，危峰倒夕阴，何人倚高阁，月出听龙吟。>
<新诗远寄将，字字脱尘俗，时节近重阳，何由同把菊。>
<苍生起谢安，翠华拥吴岳，可以一木支，俯恐坤轴弱。>
<绣户常相忆，阳台未有期，西风吹雁去，说向薄情儿。>
<手植盘洲圃，心怀西掖垣，至今花萼上，雨露有深恩。>
<果核无殊性，惟榴有北南，红榴满天下，不似玉榴甘。>
<仙馆白云封，青山第几重，道人时化鹤，巢向最高松。>
<花涵百日红，色到三秋重，叶大好题诗，丛卑难集凤。>
<何年杨子江，直过山阳渎，千秋霸气孤，眇眇原臣目。>
<一自潞河别，几看秋草生，哭君无限泪，不是世人情。>
<不须赛神明，不必求巫祝，尔莫犯卢公，立便有祸福。>
<假使富埒国，何如贫在家，尚存侬汉札，宁夺我齐瓜。>
<江寒夜气肃，帆开江月上，冷然白玉琴，中情寄幽旷。>
<林下闲言语，何须要许多，几乎三百首，足以备吟哦。>
<人好乌亦好，寒枝不轻踏，月明如可依，飞绕犹三匝。>
<吁然碧玉洞，屹立分双户，天生护佳景，常恐尘土污。>
<阿欢问侬家，侬家江陵住，侬心逐水流，侬影流不去。>
<春水渌成波，成波无奈何，难将染他物，止可染轻罗。>
<□□眼中人，累累原上坟，昔作夸毗子，今为冥漠君。>
<丧乱家难保，艰虞病懒医，空将忧国泪，犹拟洒丹墀。>
<一家犹道路，十日寄并州，幸借元龙榻，安眠百尺楼。>
<椒殿南薰远，蓬壶清昼长，黄庭书茧纸，笔法似慈皇。>
<山月晓仍在，林风凉不绝，殷勤如有情，惆怅令人别。>
<白马载金鞍，悠悠迈城邑，桃蹊人不知，中有荆与棘。>
<春笋无拘管，横阶只漫生，似知主人意，故欲断人行。>
<二妃泣苍梧，泪多衣袂黑，犹似不忘君，垂头情脉脉。>
<碧玉荫珠箔，风窗四面凉，君看楼下水，咫尺到潇湘。>
<泠泠七弦上，静听松风寒，古调虽自爱，今人多不弹。>
<落叶积沙水，寒花带石丛，白鸥随病客，日日泛溪中。>
<自古有治乱，谁家无是非，晓床听邻语，琐琐诉寒饥。>
<一春伤薄命，粉脸忆啼痕，风雨泉台莫，深深独闭门。>
<秋风方索漠，霜貌足暌携，今日骑骢马，街中醉蹋泥。>
<绮段堆青壁，点缀秋颜色，几使晓来风，纵横裁不得。>
<归人乘野艇，带月过江村，正落寒潮水，相随夜到门。>
<棬帘花影来，明月缘窗牖，山童呼不起，天风吹药臼。>
<共蜡登山屐，俄寻下水船，到家人怪问，满袖挟风烟。>
<池药风烟净，壶天日月长，宝书翻蕊笈，碧穗袅炉香。>
<绮纨贵家子，旗鼓少年场，屡舞众人醉，鲜妆一国狂。>
<睥睨胡天近，登临边树迷，汉兵不到处，寒鸟向谁啼。>
<世传汉明帝，始梦见金身，曷不观列子，西方有圣人。>
<桃李宫城近，偏承雨露恩，至今耕种地，一半作花园。>
<当知元与凯，不出孝而忠，能举十六相，斯为舜大功。>
<落英不双坠，浮云作两飞，侬在百尺楼，郎在千里车。>
<绿英满香砌，两两鸳鸯小，但娱春日长，不管秋风早。>
<策疲驱远道，偶得憩高林，不解轩车至，喧阗尽此阴。>
<画出溪边景，浑家在捕鱼，笔头馀兴在，几点暮鸦疏。>
<冉冉上春台，匆匆归昼锦，怜君尚下帷，书床横角枕。>
<恶风吹好花，花犹抱故枝，毕竟被吹落，还有重开时。>
<细雨送秋声，明蝶竞春蕊，不见绕梁人，相思隔江水。>
<鹤发太夫人，见我动容喜，再拜升高堂，怀贤不能起。>
<落尽万株红，无人解系风，今朝芳径里，惆怅锦机空。>
<朝见一片云，暮成千里雨，凄清湿高枝，散漫沾荒土。>
<淡雾滃山腰，清风集树梢，听泉人习静，伫立面平桥。>
<秋宵未成晓，萤火歇阑干，寂寂灯花落，残缸独自看。>
<历历非诸子，骎骎及圣丘，乃知焚籍相，亦自有源流。>
<咫尺栖身地，宽如选佛场，须知九千界，元不离禅床。>
<香飘银汉凉，露湿羽毛冷，漫笑一身微，高栖广寒影。>
<竹下青莎中，细长三四片，主人虽不归，长见主人面。>
<桂隐芙蓉盛，柴门日日开，若无诗与酒，不请看花来。>
<旧日柴桑里，黄花白发新，误为彭泽令，赢得满衣尘。>
<忆在昭陵日，倾心用老成，功归仁祖庙，正得一书生。>
<穗帐浑如旧，何曾奏伎来，君王不终惠，留妾在空台。>
<微月生西岭，清光日渐多，直从圆处满，试问夜如何。>
<露稍寒翠羽，月影舞苍龙，欲看亭亭节，风霜岁晚中。>
<繁花作高树，狭径不数曲，醉来扶杖行，幽兴亦自足。>
<海晏河清日，风调雨顺时，大家惜元气，保此万年基。>
<我怜岳下月，师礼佛前灯，东林俱不睡，还来支瘦藤。>
<客路逢人问，前程去已迷，唤回琴剑侣，斜度小桥西。>
<顽石连云起，洪流触地来，不知千万古，谁辟此中开。>
<秋月何娟娟，一轮冰镜冷，人心照不见，照见人孤影。>
<让国异母弟，如彪正自奇，今人有同彦，煮豆且燃萁。>
<整整植翠旗，森森列羽卫，微风群玉动，赫日苍云翳。>
<惜别远相送，却成惆怅多，独归回首处，争那暮山何。>
<义路本如砥，利径剧羊肠，何以书子绅，世德不可忘。>
<枯槎啅乾鹊，交臂失夫君，奈此一尊酒，凭高空水云。>
<飙御缤来下，储休答意虔，虽无名宦达，林墅保长年。>
<有世不受出，无魔不受炼，君子之道四，拈来头头见。>
<仙客已尘土，桃花依旧春，后来看花者，不是种桃人。>
<三百五篇内，凡言忠孝人，未尝不流涕，反复为王陈。>
<□牙初出肉，俗言五六春，至老或不生，须凭区臼真。>
<贪看鸳央飞，从教水湿衣，含娇弄莲的，夺得并头归。>
<落笔山雨至，夜楼生远思，风流朱叔重，不似虎头痴。>
<春信今年早，江头昨夜寒，已教清彻骨，更向月中看。>
<善继人之志，肯堂思其艰，此意自无尽，风月敬亭山。>
<今日好南风，商旅相催发，沙头樯竿上，始见春江阔。>
<翠浪两岐麦，冰丝八茧蚕，今年收倍好，歌颂满周南。>
<策足穿云表，都无几尺天，人寰莽何在，万里一荒烟。>
<寻僧已寂寞，林下锁山房，松竹虽无语，牵衣借晚凉。>
<峰峦多秀色，松桂足清声，自有山林趣，全忘城阙情。>
<周孔不足法，轲雄不足师，还同弃常膳，除是适海涯。>
<其为人也孝，好乱未之闻，曾以是取怨，无人语盖勋。>
<道心苦难足，造物冷看人，铁汉未成就，遗渠妍笑颦。>
<结交重名义，多君意慷然，洛社追欢地，而今已十年。>
<淅沥排炎暑，潺湲弄晚晴，不知来远近，常作对床声。>
<黄鹤矶头望，青山落日分，至今汉阳树，飞度隔江云。>
<石上听松声，松化石不老，移石就新松，新松数人抱。>
<草际日华淡，水边云意闲，翩翩五陵客，骑马入秋山。>
<惨澹风烟暮，沧江老杜蘅，所忧在远道，君重妾身轻。>
<斋居不自大，容此眇然身，泛览乾坤内，俱为逆旅人。>
<去魄如秋水，清晖未破云，眼看林影黑，何处照离群。>
<花竹散清阴，孤亭苍翠里，坐来百虑消，彷佛临秋水。>
<岩中老释子，白发对青山，不作看山想，秋云时往还。>
<春色总可惜，最怜红未开，留花能解事，郎去待归来。>
<旷望蜚狐塞，黄云黯不开，祗应天上月，还似汉宫来。>
<剥落一弊帚，自持扫休庵，老随筋力至，此外了非堪。>
<粉蝶戏兰丛，桃花似面红，东风吹不定，飞向玉阶空。>
<蜥蜴饲丹砂，鸳鸯置金锁，东风独何情，杨花起还堕。>
<谁从五竺国，分得一枝来，秀出重楼外，专除世上埃。>
<忆昔窥瑶镜，相望看明月，彼此俱照人，莫令光彩灭。>
<山暝蒺藜黑，天寒燐火青，将军身没后，衮海毒蛟腥。>
<明月照寒塘，凉飙动疏竹，汀苇雁相呼，沙洲人独宿。>
<依微寸草心，巧缀蜻蜓眼，慎勿伴绮罗，长留照编简。>
<柱取饮不尽，量容惟一升，足如戈示戒，君子当兢兢。>
<谁家花下儿，采花不采叶，行傍玉阑干，惊起双蝴蝶。>
<在家名孝子，在国目忠臣，天上地而下，中焉我是人。>
<不惜荆山玉，装成素锦毬，春风解怜汝，抛掷与谁收。>
<蜂房开户牖，蚁穴有官守，究竟物皆然，梦幻君知否。>
<平湖澄碧鉴，虚阁瞰清波，有月心同赏，无风水自磨。>
<月白海气寒，乌啼七星落，幽人掩关卧，城头夜吹角。>
<地坼重渊积，人亡宝剑藏，千年断崖月，何处照龙光。>
<鸟道下层云，龙门倚积石，太平上书者，曾是布衣客。>
<无盐犹自可，无禾当奈何，淮南百万口，泪尽绿淮波。>
<客屦自来去，山翁病不知，座无曲道士，门有艾天师。>
<美人惜瑶华，欲折还咨嗟，素手轻盈立，来攀雪里花。>
<日向皇都永，冰从泰液融，八荒开寿域，万国转春风。>
<禁火空斋静，檐声更送寒，花神愁不语，玉箸洗妆残。>
<结伴三江口，游戏五湖中，不惜今憔悴，当念旧时容。>
<人言此石丈，磊块无润色，我见重再拜，中孕连城璧。>
<独坐忘清昼，香微易入神，不须开万蕊，已得太和真。>
<舜舞来遐俗，尧仁浃九区，五兵消以德，何用赤灵符。>
<岫贴晴天阔，舟缘石岸深，遥知作书处，缆袅绿波心。>
<别离情所钟，会合意无斁，如何仅逾岁，复赋弟行役。>
<湖平秋水碧，桂棹木兰舟，一曲菱歌晚，惊飞欲下鸥。>
<车骑秦城远，囊装楚客贫，月明思远道，诗罢诉何人。>
<游目贝叶书，究竟华严境，当年寓名心，观者要深省。>
<对君君不言，坐我语不语，浮云敛太空，相看祇如许。>
<但欲观我生，茫茫无可据，断尽有漏缘，悠然见生处。>
<闵子大隐流，其性何澹荡，不知十八滩，何如古汶上。>
<穆穆清光外，葱葱佳气中，云天看斗柄，寰海受和风。>
<松杉满院风，豆荚一篱绿，不闻车马喧，时有高人宿。>
<平湖七百里，四望白波围，影触吴天阔，寒吞楚泽微。>
<谷响耳中音，根虚不易寻，諠哗袪得尽，识契本缘心。>
<易道已南矣，清风今尚寒，山人空再拜，不识汉衣冠。>
<扁舟暮归去，别路江南树，愁指楚山遥，明朝望君处。>
<霜重花未多，风回香自若，荒店野水深，枯枝堕寒雀。>
<古树云烟合，遥山紫翠浮，白头林下客，应伴赤松游。>
<夫为苌弘血，妾感共姜诗，夫妻同死义，天地一凄其。>
<此日成长别，茫茫度几秋，湘潭今夜月，惆怅独登楼。>
<人皆缘禄福，我独以官贫，富贵莫图著，恐他来逼人。>
<长楸荫柏堂，小枝犹合抱，得地遂天年，斧斤安敢到。>
<为结区中累，因辞洞里花，还来旧城郭，烟火万人家。>
<径树团成盖，原草绿如剪，盈盈车马客，时来弄春盏。>
<斋前垒石台，台有八卦象，山中点易时，如坐兹台上。>
<欲疗先令暖，仍须使子肝，防风圆蔚好，去泪得睛宽。>
<珠箔凉飔入，金壶昼刻长，鸾台尘不动，销尽故时香。>
<露冷金风细，天高月上迟，一年惟此夜，光彩胜他时。>
<曾行丽川路，解道丽川景，山停鸾凤形，水动鱼龙影。>
<白云满岩阿，松声乱飞瀑，中有餐霞人，悠然绝尘俗。>
<贺老东湖上，空回载酒船，美人不可见，江水隔涓涓。>
<松竹繁阴满，峰峦秀色并，暑风从此度，别是一般清。>
<道丧嗟耆旧，人亡独简编，家藏六君帖，何必万人传。>
<空爱长生术，不是长生人，今日洛川别，可惜洞中春。>
<鸦湿波翻木，鸥喧雨满洲，离心何处是，暝色载孤舟。>
<停桡天霁时，撒网水深处，不诧网无鱼，挂得珊瑚树。>
<雨馀溪树凉，落日水清浅，浩歌归去来，心随楚云远。>
<羡入帝王门，扬名与立身，何如养亲膳，每日得兼珍。>
<且攀隋宫柳，莫忆江南春，师有怀乡志，未为无事人。>
<血洒危亡地，心安烈焰馀，朝来墙上日，应见数行书。>
<秋萤腐草化，芝菌出枯朽，形质但变迁，中有一物久。>
<野景年年在，山人日日闲，过桥看活水，不是爱潺湲。>
<东菑足时雨，离离半青黄，田家不待穫，小摘炊新香。>
<菜中惟水葵，逐水性甘滑，叶少多紫茎，浮沉不易拔。>
<涧畔花无数，荣枯各有时，先开复先谢，莫羡向阳枝。>
<雪岩依日煖，霜树弄风悲，山似王维画，人如杜甫诗。>
<寒光动墟落，禾黍依时繁，无心闲世界，寂寞白云轩。>
<水帘封昼夜，石洞无春秋，好景心自醉，人间空白头。>
<载酒觞黄菊，登山臂紫茱，重修汝南事，灾厄自今无。>
<云鹤性孤单，争堪名利关，衔恩虽入国，辞命却归山。>
<明日朝天去，今宵索我诗，莫添离别感，喜有盍簪期。>
<龙宫带明湖，倒影疑可掇，何当酌清泠，一洗尘中渴。>
<霜空出华月，樽酒聊相对，别夜复婵娟，故人千里外。>
<送别到中流，秋船倚渡头，相看尚不远，未可即回舟。>
<怪来御史府，坐榻不如初，曾是父坐处，而为子敢居。>
<种兰不当户，李以苦见容，珍重主人意，东亭非要冲。>
<石壁千寻险，江流一矢争，曾闻飞将上，落日吊开平。>
<明月霜天下，西风忆美人，祗应怜宋玉，寂寞在东邻。>
<夸大帝传由，形容蹠侮丘，仅饶聃禦寇，共载一虚舟。>
<谯鼓喧相迫，灯残梦不成，岂宜空枕上，犹复妒寒更。>
<山影照清流，凉生杜若洲，夜来江上雨，添却几分秋。>
<南华鉴止水，炯然见须眉，夫子果能定，物岂逃妍媸。>
<惜春惊白日，不到回心院，合照妾情人，也逐花阴转。>
<雕栏花共倚，蜂蝶亦来多，一夕经风雨，雕栏护几何。>
<青山夜对坐，默默无一语，天风动林薄，明月生洲渚。>
<姝丽如同产，朱铅各异施，吾方参素女，渠自比□□。>
<谁言使君贫，已用谷量竹，盈谷万万竿，何曾一竿曲。>
<银箸有生香，叶排元紫房，更名歌九畹，课效万金方。>
<纷纷荆聂辈，犹有利而为，智氏已无后，先生欲报谁。>
<伐桂向芳洲，跨波湾势小，时爱游人渡，游人在林杪。>
<素性耽林丘，卜此栖杖屦，一啸洞中天，白云任来去。>
<孤蓬载晴雪，棹破寒江玉，何处赴佳期，林疏认茅屋。>
<夏雨落青梅，未解相如渴，摘来佐山樽，翠香浮绿雪。>
<颜色尤难近，馨香不易通，朱门金锁隔，空使怨春风。>
<梦里长逢孟，羹中亦见颜，痴儿入吾室，真作采薇看。>
<我爱看云客，江行复渡江，东风一夜雨，梦绕紫荆窗。>
<清泉白石子，置之古铜簋，泉出此山中，石来汉江水。>
<深夜竹亭雪，孤灯案上书，不遇无为化，谁复得闲居。>
<图王争霸业，自古仗戈矛，英风今何在，都成一古丘。>
<山横平野静，月照青林圆，褰裳拾明月，吾怀亦冷然。>
<陡出三尺崖，下临千尺地，道人呼试心，无心可将试。>
<披襟渺无际，一笑碧云头，千里当眉睫，何须更上楼。>
<沧波渺千顷，何处觅鸱夷，同姓千年后，流芳著断碑。>
<汉国山河在，秦陵草树深，暮云千里色，无处不伤心。>
<曾到龙宫寺，拂尘观古碑，何时无短李，肉眼可能知。>
<乾坤沸嗷嗷，名系朱鸟影，寥落寸心违，斯文亦吾病。>
<舟楫为生计，沙鸥识此情，百年浮世事，九鼎一丝轻。>
<远影乱归帆，孤烟发残磬，垂纶岸岸移，杨柳递相映。>
<秋水可鉴貌，晚山宜放船，绝怜江浦上，好景夕阳边。>
<月光流如酥，天影湛于水，饥鹤啄梅花，风吹酒波起。>
<有待觉为烦，委休已堪老，雅音未寥寥，书带千年草。>
<有鸟名鹡鸰，在原飞且鸣，人皆有兄弟，唯尔独多情。>
<令月辰标午，皇居物效祥，仙蒲九节长，宫树万年芳。>
<白发生偏速，交人不奈何，今朝两鬓上，更较数茎多。>
<桃李欲成蹊，幽人倦昏晓，轻烟澹如抹，天际青未了。>
<风檐手君诗，心迹已清绝，何当更长吟，坐对澄江雪。>
<筑馆如萧史，专城似买臣，不知身是幻，错认梦为真。>
<楼远见诸山，目短意不尽，天阴水怪兴，碧玉所以镇。>
<燕赵悲歌士，相逢剧孟家，寸心言不尽，前路日将斜。>
<东寺复西寺，朝游还暮游，百年尘迹里，同醉几中秋。>
<山中人事违，天眼中修定，我本无根株，只将笋为命。>
<喷玉惊我梦，玉声何珊珊，忽如仙佩过，遗响落人间。>
<旅食寄天涯，愁如桂玉何，莫忘生处乐，听取扊扅歌。>
<我爱陶彭泽，解言归去来，醉眠犹遣客，却使世人猜。>
<一片空濛色，前山雨乍来，荒村应可泊，且棹酒船回。>
<曹溪传去后，白足老空山，若论心是佛，谁此置禅关。>
<寻梅闲唤酒，邀友漫题诗，酒美君方醉，诗成我未奇。>
<西蜀三千里，巴南水一方，晓云天际断，夜月峡中长。>
<经旬无客至，今日得公来，园柳绿已密，渚莲红始开。>
<迢递川观明，氤氛夏条绿，于焉冲抱盈，缅然散烦溽。>
<好鸟疑敲磬，风蝉认轧筝，修篁与嘉树，偏倚半岩生。>
<晓等宁远路，暮过九疑关，九疑何所有，磊磊山间山。>
<慧远无此冠，修静无此巾，此巾要亦有，无此漉酒人。>
<南邻老君平，读易卧空谷，枯笔忽生花，淡写半丛菊。>
<五月西湖上，荷花开正浓，花开能几日，又见摘莲蓬。>
<偶逢双玉童，相引蹑云去，犬吠洞门开，三花最深处。>
<墙竹生夏阴，风荷留宿露，解衣一盘礴，此岂不足付。>
<西风波浩渺，我欲访三高，安得翼鸿顺，归舟捷似舠。>
<月出东陵峰，照见西陵树，何事同心子，山中不相遇。>
<绝足诸山上，幽兴协清赏，远远蓑笠翁，阴阴徐荡桨。>
<近撤黄花戍，新屯豹海兵，可怜眉子月，西照受降城。>
<呼十却为石，唤针将作真，忽然云雨至，总道是天因。>
<利根千万丈，漆坚细若丝，谁知绝利日，刚是利生时。>
<女郎盈大堤，罗袖翻全疋，春风易醉人，俱作桃花色。>
<玉溆花如锦，金塘水似苔，郎船在何处，时听棹歌来。>
<虎溪当日事，此处可留踪，相逢索一笑，何必话中峰。>
<上辛兹摄事，瑞祝本通天，自此春秋笔，还书大有年。>
<欲识金银气，多从黄白游，一生痴绝处，无梦到徽州。>
<客里花都尽，初闻晓树莺，莺声虽已老，毕竟是莺声。>
<绠汲岂无井，颠崖贵非浚，愿洒尘垢馀，一雨根茎润。>
<竹叶悲杜陵，秋云吟柳恽，家乡雁荡遥，节物龙山近。>
<忆昨艘楫间，月白云水暮，妙语同赏心，请君来重赋。>
<夏砌绿茎秀，秋檐红穗繁，终然体不媚，无乃对虞翻。>
<苍苍缘溪去，竹树自深浅，好风如有情，回复不知返。>
<城上望南园，园深知几许，啼鸟闻间关，游人不知处。>
<饥鹰健搏兔，馋鹭勤捕鱼，各为口腹累，不闻有驺虞。>
<扬州十里春，峨嵋半轮月，兹游真不凡，诗成想清绝。>
<虽是杏园主，一株临古岐，从伤春意早，乞取旧开枝。>
<渡江问鱼价，人来索酒钱，妇姑亦不恶，便煮缩项鳊。>
<日向皇都永，冰从太液融，青阳才转律，物物被和风。>
<中冷尝一歃，已过惠泉甘，不遇贤藩佐，谁来发地藏。>
<蜀妓轻成妙，吴娃狎共纤，晚妆留拜月，卷上水精帘。>
<怪石玄云立，修篁翠雨垂，虽非与可笔，消得子瞻诗。>
<幽丛不盈尺，空谷为谁芳，一径寒云色，满林秋露香。>
<不向青山宿，青山笑杀人，黄昏独归去，衣上雨痕新。>
<甃石潴山溜，蜿蜒竹色青，风来倏凉冷，雨气隔林腥。>
<孤高还寂寞，道否即诗穷，自古皆贤达，今人有此风。>
<回塘最幽处，拍水小亭开，莫怪阑干湿，䴔䴖夜宿来。>
<居士作层楼，不爱风花雪，待得野云收，只钓溪边月。>
<莫道山居远，山居却有邻，溪边过桥客，江上钓鱼人。>
<苔冷千年绿，春寒一片云，回襟避疏雨，人语不相闻。>
<西山属黄冈，相错宛如绣，倚杖立幽亭，归鸿没烟岫。>
<三日天气新，禊饮传自古，今人不好事，佳节弃如土。>
<门外峰如枕，宜眠清净身，禅僧自面壁，谁是枕峰人。>
<山空花更幽，日透香自永，只欠攲月梅，同汝弄疏影。>
<飞瀑云中响，清觞石上浮，兰亭还我辈，不减晋风流。>
<兀坐不张琴，仰看山色渺，其中音自看，尘世知者少。>
<寒雪彫宫鬓，胡霜裂汉裙，画工虽可恨，不似奉春君。>
<瀰漫达迥野，潮汐往来频，惯识松陵路，重来不问津。>
<灯焰既埋光，幽蕤不露黄，阿谁驴唤狗，为我问花王。>
<野鹤弄清影，徘徊临曲池，离离霜羽短，不奈晓风吹。>
<厌听高城雨，还维古驿舟，琼枝那近眼，烟浪递生愁。>
<晨星耿孤色，晓月馀清朗，舟人解缆行，梦觉波声响。>
<松阴半坛日，竹声一槛秋，每番看鹤过，疑似有仙游。>
<西江接锦城，山阴一茅宇，宗族忍相遗，乾坤此深阻。>
<故人天上客，遥寄一枝梅，问是谁知己，鳌头旧大魁。>
<美禄与贤人，相逢自可亲，愿将花柳月，尽赏醉乡春。>
<九扈方司启，潜阳已发春，瑶觞进椒柏，眉寿祝灵椿。>
<枫叶飘残红，松林生寒碧，役役世上人，奔走不遑息。>
<片心焦若火，两泪滴成冰，早晚逢西使，重园在白登。>
<淡月微云外，街泥小雨馀，人如墟市散，灯似晓星疏。>
<重阳无数日，风雨登临缓，会见天气佳，黄花插须满。>
<落日楚江深，鹧鸪啼远林，相思不可见，池上写春阴。>
<故居抛水石，客路厌风霜，衰鬓从教短，馀生不愿长。>
<身处茅茨陋，天开绿野宽，因天分地利，春雨一犁寒。>
<莫厘峰头橘，坠地先成柘，侬心故不移，千载长如此。>
<闭门事幽讨，岁月忽已多，客来无可问，与君共弦歌。>
<爱敬承三殿，慈柔化六宫，常膺万春祝，永继二南风。>
<日日烦汤使，年年费火攻，暮龄知艾附，不及荔枝功。>
<高僧何代僧，葬骨两三层，不遣白云护，游人取次登。>
<锁却藏舟屋，丁宁勿浪开，渔郎最饶舌，曾去引人来。>
<故山久不归，田园废耕锄，但馀玉涧碧，依旧绕吾庐。>
<出家夙世缘，抛官丈夫事，合眼四十年，裁能识吾弟。>
<濯足涧边石，山空水流喧，行旅非吾事，寄此一忘言。>
<淡客逢寒食，村烟烂漫芳，谪仙天上去，白雪世间香。>
<雨过鸟声乱，云生山欲浮，携琴穿壑去，诗句满囊收。>
<昨夜马头雹，满天羊角风，吹灯不敢寐，愁坐欲书空。>
<朝听萧寺钟，暮听萧寺钟，当年铸钟者，陵云起秋风。>
<林杪不可分，水步遥难辨，一片山翠边，依稀见村远。>
<但服镮刚子，兼吟曲素词，须知臣汉客，还见布龙儿。>
<昔有二人贫，耕田与负薪，朱妻恚求去，郤妇敬如宾。>
<寒力欺谁得，知侬典却衣，暮禽差慰眼，不作一行归。>
<夏病不食草，口中赤色深，莫将为热疗，热疗病难寻。>
<北场芸藿罢，东皋刈黍归，相逢秋月满，更值夜萤飞。>
<子核成双杏，将寄同心人，定栖鸳鸯魄，为物岂无因。>
<日烘香倍远，雨浥韵尤清，谁把玉钱比，恐花羞此名。>
<劲节凌冬劲，芳心待岁芳，能令人益寿，非止麝含香。>
<稍出床敷上，忽逃衣缝中，说文真有理，字汝曰跳虫。>
<零落多依草，芳香散著人，低檐一枝在，犹占满堂春。>
<貌愚愚谷邃，道醉醉乡春，愚醉无迷谬，伊予意又新。>
<风竹撼秋声，天寒梦不成，如何今夜月，偏照客窗明。>
<水急舟难上，舟人苦力微，莫嫌来似缓，归喜捷如飞。>
<世人未得仙，斯事安知妄，九等真洞天，朱明惟上上。>
<北雁飞南天，蒹葭霜月圆，美人千里隔，深夜一灯悬。>
<峭石立四壁，寒泉飞两龙，人间苦炎热，仙境已秋风。>
<欲向匡庐隐，出门知路难，江山奇绝处，多在画图看。>
<宝瓶应北斗，北斗不酌酒，若酌入瓶中，可以献万寿。>
<二月拆芳苞，凡心比并交，丁香多意绪，和月堕林梢。>
<老禅不解事，眉白鬓茎稀，曹溪一滴水，虾子作龙飞。>
<入手霜螫美，言从海市来，甘香分御瓮，约客共春杯。>
<一泓虽浅清，长时自甘冷，可怜病渴人，临深垂短绠。>
<荷叶似侬鬓，荷花似侬妆，夫婿常别离，羞见双鸳鸯。>
<珠箔映高柳，美人红袖垂，忽闻半天语，不见上楼时。>
<放舟秋浦月，扬舲秋浦风，年年远行迈，往来秋浦东。>
<孤亭接混茫，高睨众象表，不以登高独，焉知视下小。>
<雪气冲帘入，天寒白屋贫，不知园里树，先结日边春。>
<峄阳桐半死，延津剑一沈，如何宿昔内，空负百年心。>
<个树枝条朽，三花五面啼，移家朝度日，谁觉□□□。>
<红子秋树老，黄花晚节寒，幽禽双白颊，托尔一枝安。>
<多情堤畔柳，袅袅学纤腰，日晚菱歌起，归舟趁落潮。>
<欲访山中人，未识山中路，茅屋漏疏林，苍苍但烟雾。>
<吉语闻田父，新年胜故年，借侬百觳觫，雨里破荒田。>
<夜深展书读，伊吾声比屋，掩映杖头光，穿破西园竹。>
<山鸟不知名，窗前作意鸣，自言还自答，终始一般声。>
<放畅千般意，逍遥一个心，漱流还枕石，步月复弹琴。>
<皂盖朝天日，黎民卧辙时，重临俱有望，竹马候归期。>
<暝色迷周道，高天久露星，埙篪相和处，灯火后先迎。>
<禅房钟乍歇，古术鸟初啼，催醒还家梦，依然在虎溪。>
<邈矣逃暗叟，高风不可亲，白云缄石室，留取付闲人。>
<中洲砍采芳，曲渚舣归艎，风起春江晚，飞花点石梁。>
<不是冲寒放，春风岂有香，众芳犹混沌，吐萼待三阳。>
<浓淡非妆点，纵横谢剪裁，凭栏一凝睇，图画信天开。>
<春醉非关酒，郊行不问涂，青天何处了，白鸟入空无。>
<谁将造化手，开此混沌窍，每夜吐月时，九州同一照。>
<君官近九列，我画将二米，不虚五年别，胜进各如此。>
<山堂雷雨夜，独坐只焚香，香可清神爽，通宵一气长。>
<韩庙坡为记，罗池愈制碑，老农不识字，自唱送神诗。>
<隐几坐幽轩，幽怀日疆慱，黄卷有圣贤，几人知此乐。>
<遥看三角山，正在云生处，日暮山中人，空攀荔枝树。>
<落日山城晚，黄云雪意浓，更须开一瓮，频醉送残冬。>
<全欺芳蕙晚，似妒寒梅疾，撩乱发青条，春风来几日。>
<红玉谁家女，双曈如水流，映花看汉使，不觉坠搔头。>
<苍苍烟霁塔，了了月明山，坐久忽不见，濛濛杳杳间。>
<江边出相送，君去我当返，徘徊未忍还，孤帆夕阳远。>
<双蕊怯霜残，孤窗惜晓寒，祇应图并蒂，留照落轻纨。>
<自远趋风问，分明向道休，再三如不晓，消得个非遥。>
<麒麟感世出，凤凰览德至，人苟常见之，应不指为瑞。>
<风叶狂飞面，霜藤短刺衣，勿伤杨柳眼，留取望郎归。>
<岂不谋数椽，吾力苦未足，破屋傥支撑，尚堪灯火读。>
<三椽函宇宙，一卷肇乾坤，深味画前意，宁于纸上论。>
<随梦入池塘，无心在金谷，春风自年年，吹遍天涯绿。>
<水气清空外，人家秋色中，细看千万落，户户水精宫。>
<愁怀常把酒，爱此满林玉，风回舞袖翻，欲近纱窗绿。>
<果尽犹招手，车停更起尘，固应持一笑，先答近辕人。>
<山城无别味，药草兼鱼果，时到绣衣人，同来石上坐。>
<旧宅桃花坞，流波映草堂，睽离将二月，听雨在方床。>
<几年东洛客，衣袖满缁尘，面色有深墨，知非肉食人。>
<水纳乾坤净，窗通左右凉，船门如引索，直面看波光。>
<百战余荒台，南归士无几，草木向人啼，或是六朝鬼。>
<霜露变群物，游子难为情，吾亲隔重泉，奈此风叶声。>
<秋风靡靡吹，舟入芦花里，相呼隔岸人，声堕半江水。>
<一日犹炎汉，三分是武侯，出师遗表在，涕泪至今流。>
<崔子曲如钩，随例得封侯，膊上全无项，胸前别有头。>
<面北朝朝喂，形躯渐渐伤，其中忽有患，有患悔难当。>
<长桑夙有尚，自与此君宜，不独坚贞在，兼令俗可医。>
<荡舟若耶渚，日午不知暑，隔湖风雨来，桨入荷花里。>
<颊夺银镮白，花饶绢袖红，听歌江上客，愁杀荡舟风。>
<牛背稳于舟，牧儿忘百忧，晚凉过溪去，落日在林头。>
<山风一披拂，千林舞寒叶，恍如艳阳时，花丛闹狂蝶。>
<忆昔侍金銮，顾瞻龙尾道，今日登高冈，彷佛梦中到。>
<樽前酹花神，诗因酒转新，方知这奇事，不属独醒人。>
<江门风月诗，莲塘水花趣，安得二先生，倾倒鹅湖寺。>
<黄鸟翻红树，青牛卧绿苔，渚宫歌舞地，轻雾锁楼台。>
<草堂近东郭，绿水遰萦回，荆门多不掩，时有清风来。>
<师每游兰渚，春风服尚凉，江流亦九曲，恐未可传觞。>
<太阳一入地，尚能掣成电，老学傥能勉，气质岂不变。>
<除却牡丹了，海棠当亚元，艳超红白外，香在有无间。>
<亭院荒丘古，萧萧草木秋，遗来辇路迹，传属越王游。>
<绝顶半江吟，偏增念远情，望穷落日处，觉有御风声。>
<子云拙可嗤，佳节甘萧索，喜得同心人，相招共相乐。>
<千山行欲尽，君今更何去，愿作石尤风，阻君山尽处。>
<宋人得燕石，藏之以为宝，白璧人不知，荆山空自老。>
<虽以宾师待，几于妾妇然，不羞君割地，谩对客谈天。>
<不知月欲落，但觉衣生棱，夜深谁是伴，相对祇孤灯。>
<去国怀明主，离群念旧游，翻令到家梦，终夜绕瀛洲。>
<久客乡音改，还家鬓发疏，应凭小池雁，为寄大雷书。>
<远近分浓淡，阴晴异蔽亏，不知山路险，却幸马行迟。>
<客有携枰者，湛思入玄解，忽悟敛子时，人我俱安在。>
<树杪凉飔起，被襟独倚楼，落霞飞片片，犹带旧时秋。>
<十夜郡城宿，苦吟身未闲，那堪西郭别，雪路问青山。>
<闲居何所宜，把酒策第一，石田今有秋，痛饮事可必。>
<可怜林下鹤，独肯伴先生，犹有冲天志，君听叫月声。>
<倚柱看潮生，渔歌静中发，吟罢寂无声，江风对山月。>
<窗上月朦胧，香芸鼻观通，了无梅竹影，猛省在舟中。>
<津吏难绳束，滩船易覆翻，能除一方害，不忝二刘孙。>
<饮狂插红杏，醉倒藉苍苔，董子窥园出，庞公上冢回。>
<迢迢建业水，中有武昌鱼，别后应相忆，能忘数寄书。>
<江静烟笼雪，天晴水浴衣，渔歌惊不起，物外两忘机。>
<世上无名鸟，人间绝色花，始知天地阔，未尽入唐家。>
<西湖旧时波，夜雨改新绿，子规啼到明，飞去双属玉。>
<此情人不知，亦尝叹迟暮，虽则叹迟暮，奈何难分付。>
<泇河几百里，天下皆道斯，邳峄烦供忆，移邮设捕司。>
<愿作秭归鸟，催君春暮归，当归还有草，相寄莫相违。>
<空寻裴公洞，裴公更何处，无复问山僧，江头老鼋语。>
<贫极心无改，所欢惟友朋，平生一片意，大半在孤僧。>
<杨柳满长堤，花明路不迷，画船人未起，侧枕听莺啼。>
<山深秋气佳，衡门锁虚寂，扁舟载酒过，时有问奇客。>
<舞罢庭花落，池边看睡凫，无端双蛱蝶，飞上绣罗襦。>
<有酒看云饮，无书寄雁回，数蛩鸣败草，一叶落青苔。>
<隔山闻禽声，欲往道路隔，顾瞻此桥上，白云出迎客。>
<何人不扰扰，一棹独萧闲，天霁疏林外，乘流坐看山。>
<白日隐寒树，层阴万里生，归人望烟火，岁晏返柴荆。>
<夜来窗户凉，一枕听秋雨，晓起绝飞埃，门前有流水。>
<百丈筑城身，千步掘城壕，咸阳三月火，始悔此徒劳。>
<茅屋石桥西，行行日未低，地名时问讯，春兴入新题。>
<笔床尘暗香，涤研清池里，松烟生水云，影落鱼鳞紫。>
<我病死无日，经书更穷年，少年宜若厉，诗酒勿留连。>
<观寺临湖上，亭台出柳间，都忘来五岭，将谓在孤山。>
<此老手中棒，轻轻也有瘢，佛来与三十，某甲莫须餐。>
<色染女真黄，露凝天水碧，花开日月长，朝暮阅两国。>
<拔葵固佳节，灌园宁素餐，公归客无归，长铗且莫弹。>
<芳树何年到，西园梦里惊，不须重听汝，只是旧时声。>
<锁断山川秀，包藏云雾深，只留禅客在，不许俗尘侵。>
<巾杖散高躅，钩辀啼远林，幽怀春冉冉，日暮落花深。>
<石润非经雨，林空岂借秋，诗成清不禁，髣髴到沧洲。>
<滇湖湛空碧，光景涵太虚，主人湖上家，结舫水中居。>
<转转春条缓，鳞鳞野水肥，疏云飘雨白，缭绕鹭丝飞。>
<主命亦危矣，媪谋真拙哉，烦君赐妾杖，嗔妾覆君杯。>
<世变人崇斗，几筵列战锋，鸡肋谁我弱，钳口莫相冲。>
<犹疑颜色在，晓月照松关，浩叹草黄落，王孙游未还。>
<空舍封书箧，多年饱蠹鱼，还家贫不死，读尽旧藏书。>
<几欲膏吾车，老眼不识路，弟妹今何之，萧萧白发暮。>
<平生依玉树，几疏抗金闺，岭海千年下，文溪配武溪。>
<稍觉香熏鼻，还思酒入唇，盈缸止三斗，可拨瓮头春。>
<水北金台路，年年行客稀，近闻天子使，多取雁门归。>
<扁舟下彭蠡，望见大君山，只道支机石，移来天汉湾。>
<待月长生殿，迎风太液池，慈颜欢乐日，圣德盛明时。>
<气候三阳始，勾萌万物新，雷声初发号，天下已知春。>
<百八振砰訇，远送斜阳暝，烟际声未沉，归僧在萝径。>
<深林无人行，幽兰方旎旎，采之欲遗谁，君子在万里。>
<花间双燕子，日日过幽居，衔泥莫相近，或恐污琴书。>
<石面苔封合，波心月照空，仙翁行道处，清影露华中。>
<行尽两京路，将登六里山，全家空洒泪，知是几时还。>
<偶然成辙迹，古人意何取，伫立无与言，前峰正疏雨。>
<庐山游不尽，况乃画庐山，若问庐山意，庐山在此间。>
<一带江村好，柴门水竹居，主人招海鸟，僮仆厌溪鱼。>
<湖上峰争碧，此峰多白云，雪霜难辨色，鸥鹭亦迷群。>
<苦薏与甘菊，芳馨自为伍，同是岁寒花，其中有甘苦。>
<一副黄台话，离离咏种瓜，都来三十字，救得两官家。>
<雨休松气凉，幽人此中住，溪头鲈正肥，持竿放船去。>
<清秋无所事，乘露出遥天，凭仗樵人语，相期白永年。>
<圣经非拒父，古谊有传贤，据以兵求胜，彊能智自全。>
<粤江深见底，潦尽潮痕落，春暖跃溪鱼，矶边檠老鹤。>
<孤鸿碣石西，匹马长安道，王孙及早归，绿遍江门草。>
<壶公楼不开，于此待呼钥，长房少须臾，终享尘外乐。>
<万物须臾过，沈酣竟不还，家童将一锸，不省葬何山。>
<星岩七曜丽，风洞四时秋，玉壶摇小艇，日日醉中流。>
<是谁迫我母，持炙至诸宾，惊起自接取，云宾此老亲。>
<篱下菊盈把，尊前客尽欢，讵容风雨妒，新月满长安。>
<客馆逢重午，石榴花正芳，吾庐开亦好，归去嚼天浆。>
<昨夜风霜冷，孤衾愁杀人，朝来看两鬓，种种已如银。>
<月黑山更昏，江深雪无影，中夜棹歌声，幽人梦初醒。>
<玳瑁应难比，斑犀定不加，天嫌未端正，满面与妆花。>
<茂陵轻朴学，宽对乃忻然，口谩谈三代，书才说一篇。>
<白马被朱鞯，牵来过御前，忆曾何处见，金水小桥边。>
<百卉皆零落，如何尔独存，岂无冰雪苦，一意迟王孙。>
<君登青云去，予望青山归，云山从此别，泪湿薜萝衣。>
<中峰上翠微，窗晓早霞飞，几引登山屐，春风踏雪归。>
<独坐高楼上，看花泪暗流，东风无限好，日暮使人愁。>
<六十遇明主，家空无一廛，百年今共尽，五福晚兼全。>
<古来抱关人，玩世可无闷，内省既不愆，得仁又何怨。>
<试问萱花道，慈亲寿若何，一丛千万叶，计数未为多。>
<海岸水西流，看山正倚楼，迢迢烟九点，笑指是齐州。>
<夜景湛虚明，浩然无与京，如今苏氏妇，但指圣人清。>
<杨花送行人，榆荚沽别酒，杜鹃歌一曲，芍药持在手。>
<对影无情石，关心寄远衣，天涯镇长客，雁后不怀归。>
<劲风东北来，沙蓬千里飞，十步不可往，还复入荆扉。>
<落日官舟发，前溪箫鼓闻，只愁惊鹤梦，兼恐动鸥群。>
<柴门临滘口，重叠见溪山，更著一茅宇，分明图画间。>
<禅居何所有，户牖白云分，直待谭玄后，相随花雨纷。>
<一惊涂毒鼓，脱尔丧全躯，谁信髑髅上，重生颔下须。>
<剑戟带霜雪，客星似水间，歌残席已散，秋叶满空山。>
<高樯起行色，带月过江村，逐吹梅花落，无言只断魂。>
<一卧沧江晚，何年梦觉时，周公如复见，千古是吾师。>
<所惧子不孝，何愁父失慈，涕流分出日，天定感还时。>
<鲫鱼解相即，鲋鱼解相附，阿欢独何为，一去不回顾。>
<豪杰争鹅炙，神仙食马肝，岂知有薇蕨，布满首阳山。>
<珀枕芙蓉独，芳帷翡翠空，聊将双黄鹄，飞我绿琴中。>
<酒阑歌不起，老病无奈何，梦满桐江雨，相对不成歌。>
<翳茅石罅中，肱卧呼不起，却谓桃源人，其深亦如此。>
<方外原无地，空中忽有门，请君从此入，辄莫羡桃源。>
<江海风波外，阴阳化育中，相随还戢翼，得性渚西东。>
<层楼对回溪，溪边草新绿，不是伤春人，聊骋千里月。>
<我庵无量相，泯迹变清思，觉范如新故，空华今盛衰。>
<危桥入孤村，老木倚绝壁，幽鸟啼一声，万象动寒碧。>
<琼树发寒葩，红英敷宿植，堪怜冰雪姿，况有阳春色。>
<白云去复还，黄尘到难入，只有涧水声，出关流更急。>
<轻紫含精白，孤香逼晚风，居然岁寒思，除是玉梅同。>
<春色将归去，江南草正新，南风亦何意，偏脑欲归人。>
<陵谷有变迁，日月无停滞，寂寞子云居，何人来问字。>
<明日是清明，孤花雪斗轻，不须开满树，春少更多情。>
<红裙族雕筵，一醉当鲸吸，使君若问余，为道贫彻骨。>
<懒看玄都桃，停攀广寒桂，时过五云桥，寻松看诗句。>
<种得宜男草，忘忧度岁华，墨池怜照影，朵朵凤头花。>
<大暑流金石，寒风结冻云，梅花香度远，自有一枝春。>
<陵谷今迁变，衣冠半不存，闾阎小儿女，尽解北人言。>
<蜀都方著赋，汉阙正求才，借问题桥去，何当拥传回。>
<空山岁云暮，寒雪积深谷，中有避世人，长镵斲黄独。>
<竹树晚凄凄，天寒相傍栖，春风疏雨歇，飞上画楼啼。>
<吾庐亦何有，草屋八九间，床头挂湿水，枕上见他山。>
<袅袅翻翠云，涓涓净尘思，借看来何人，苔阶屦痕二。>
<滚滚长风起，飘飘一笠吹，回头看寥廓，失手堕羁縻。>
<溪亭新雨馀，秋色明滉漾，鸟渡夕阳中，鱼行白石上。>
<弱柳镜台前，青青太可怜，絮飘梁苑雪，丝挂楚江烟。>
<七年溪山北，颇自爱吾庐，人生真寄耳，何必赋归欤。>
<垂阳何靡靡，繁阴覆谷中，芳春信多美，预恐起秋风。>
<人拥千峰去，秋随一骑清，云泉写不尽，应共别离情。>
<春雨过春城，春庭春草生，春闺动春思，春树叫春莺。>
<爽朗忽苍茫，山高易夕阳，百年歌舞地，消得几昏黄。>
<湘灵动云根，散作霏霏雨，湿重翡翠毛，凉浸珊瑚树。>
<李白媚杨白，浪夸春雪香，除却江家女，谁花可得当。>
<攀藤缘绝壑，野鹿场边去，鸟衔山果来，落在鹿眠处。>
<张帆海上回，帆挂铁桥树，惊起白虾蟆，跳上飞云去。>
<高秋夜分后，远客雁来时，寂寞重门掩，无人问所思。>
<丑石榕堪坐，晴坡草可眠，若非古沂水，亦是小斜川。>
<馀春伴蝴蝶，把酒听黄鹂，最是淹留处，残花三两枝。>
<战酣箭已尽，自拔脑中矢，射杀一贼渠，驰归气未靡。>
<迎风乱云鬟，拾翠露纤手，兰桡柳下来，遥认卬之友。>
<兰梅逐候舒，种此欲何如，兰叶堪崇佩，梅花好寄书。>
<含烟一株柳，拂地摇风久，佳人不忍折，怅望回纤手。>
<幽居淡无营，饱食心晏如，老不任作务，读我少时书。>
<蒲苇三秋渺，云霞一雁鸣，片帆江海梦，无限别离情。>
<狂澜涌如此，砥柱其谁为，天意必有在，吾身姑自持。>
<叠嶂深藏日，连峰共隐天，小舟如雁许，历历下江川。>
<古地新兰若，标峰冠彩霞，碧波临万顷，指点见星槎。>
<自有无情蝶，孤飞不傍花，白头闻见少，闲动羽虫嗟。>
<潇湘木落时，玉佩秋风起，日暮怅何之，寂寞寒江水。>
<日日起帆樯，载酒送牛羊，赣兵明日下，相候打南乡。>
<君王不可见，芳草旧宫春，犹带罗裙色，青青向楚人。>
<钩勒筼筜叶，浑疑雪压枝，全胜东老壁，诗写石榴皮。>
<君家汉水曲，相近武陵源，分得武陵花，春雨燃山园。>
<百年尘外境，万虑静中身，终日无他事，寒泉照隐人。>
<歌吹深秋节，香灯古佛园，细泉初落石，远岫正当门。>
<道人白鹤庵，绝顶似仙家，寻幽得台城，杳杳入青霞。>
<北山云漠漠，南涧水悠悠，去此非吾愿，临分更上楼。>
<狂风利剑戟，火龙困屠宰，莫起落红愁，生意浩云海。>
<堂下杂𥲤鼗，如钟而罄腹，夫子闻于齐，三月不知肉。>
<白白楼外云，苍苍石上树，一杯仍复愁，卧听西山雨。>
<桂树植前檐，芳香满林薄，月夜随风飘，疑自广寒落。>
<朗公一片石，礼拜无寒暑，弹指千偈终，低头竟何语。>
<神仙何渺茫，子固类元章，奕奕湖海气，明明金玉相。>
<的历流光小，飘飖弱翅轻，恐畏无人识，独自暗中明。>
<明月生遥岑，清光转华薄，楼上忆君时，秋风动罗幕。>
<共坐石上苔，坐久溪阴转，峰外晚林稠，山腹晴云散。>
<梅花一万梢，红寺五十里，天晚不到门，雪深没驴耳。>
<池水清不竭，正尔源头活，未放入江湖，恐成烟浪阔。>
<肺病经冬苦，仙丹此日传，若能安枕卧，徐问董公年。>
<虽多泉石心，莫共老龙住，愿以傅岩云，化作商家雨。>
<岸转异江湖，江水流城郭，鸱鸮志意满，山鬼独一脚。>
<宝册琼瑶重，新庭松桂香，雪消春未动，碧瓦丽朝阳。>
<露重宿妆凝，地偏春睡足，卜夜到横参，却须高举烛。>
<雪消春力展，林雪似芳菲，独映孤松色，烦君问是非。>
<新月淡烟霏，江花冷照衣，无人山犬吠，隔竹掩荆扉。>
<相思隔江浦，采藕过横塘，折荷丝不断，相送莫相忘。>
<野渡人归处，纵横八九家，晚来寒力健，风飐酒帘斜。>
<地势本居中，因湖别南北，三十六计中，吾今计为得。>
<白浪高于屋，风回熨帖平，周郎呼不醒，久立听江声。>
<二月春将半，霖霪雨尚寒，松黄收拾晚，狼籍满金坛。>
<篱下开虽好，盆中看亦宜，金钱盈屋里，宁敢富翁欺。>
<芦菔鼠尾大，蔓菁兔耳长，先生不忍摘，野客却同尝。>
<白云如高人，择友尚傲世，朱门客三千，一点不可致。>
<幽人读书处，茅屋倚江开，云抱长流去，山衔好日来。>
<送君归山谷，觉我荷衣尘，殷勤郡城别，衰泪欲沾巾。>
<此夕冰轮满，清光遍九垓，病馀题俚句，聊尔对均裁。>
<惴惴怀隐忧，咄咄嗟异事，端诵阳生言，千载同心契。>
<栖君思玄室，诵君思玄赋，此意无可言，莫为平子误。>
<月夜乘醉来，垂竿曲溪曲，水清无寸鳞，钓得半轮玉。>
<非阁复非船，可居兼可过，君欲问方桥，方桥如此作。>
<公有一杯酒，与人同醉醒，遗民能记忆，欲语涕飘零。>
<踏碓村舂急，缲车并舍忙，雀桃红缀吻，莺粟碧成囊。>
<取赀东海上，梦母为盛妆，今日在路上，明日在母旁。>
<虽甘稻粱美，终爱云霄去，蕙帐犹未空，翮成且须住。>
<春到巳多时，幽禽尚未知，上林无限好，何事立枯枝。>
<青青太湖波，小小芙蓉楫，舟轻弗解操，水深那敢涉。>
<三月寒食时，日色浓于酒，落尽墙头花，莺声隔原柳。>
<老去才难尽，秋天忆射雕，白鸥波浩荡，寒水不成潮。>
<山翠晴犹湿，空濛翠作烟，天门何所有，倒挂一晴川。>
<博山烧沉水，烟烬气不灭，日暮白门前，杨花散成雪。>
<细雨湿萋萋，人稀江日西，春愁肠已断，不在子规啼。>
<浅把涓涓酒，风流杜少陵，是中有真趣，全胜醉瞢腾。>
<我婿去重湖，临窗泣血书，殷勤凭燕翼，寄与薄情夫。>
<玉溆花争发，金塘水乱流，相逢畏相失，并著采莲舟。>
<宫阙崔嵬尽，间关洒扫多，嗟君追骏足，西去近如何。>
<京尘随暑远，洛水得秋多，爽气乘归兴，孤舟看一梭。>
<风朴衣冠盛，时清鸑鷟鸣，后来南海志，须传五先生。>
<斗草赌珠襦，穿花提玉壶，东头老供奉，好似执金吾。>
<曾闻豺祭兽，还见獭陈鱼，人苟不知祭，能如豺獭无。>
<见月时一吟，夜凉天称心，回头望东川，流水无古今。>
<秋来菊覆畦，青蕊著枝时，蕊少花方好，浑消三两枝。>
<逢比荣万年，桀辛辱千古，吊罢莫谈忠，恸泪方如雨。>
<欲遵君子业，名教贵昭融，能事参天地，元基慎独功。>
<后雁来何暮，春风万里情，江南多燕子，无处觅同声。>
<九鸾陪玉兽，八凤荐金芝，青童歌妙曲，玄女唱清词。>
<商歌闻饭牛，长夜嗟未旦，东冈忽摇白，织乌动层汉。>
<归牛晚失犊，牧童学声唤，溪边白鹭鸶，衔鱼上田岸。>
<众木蔽春塘，花落如堕鸟，山庄苔满阶，久雨来人少。>
<竹下弹素琴，空山秋意深，竹声杂琴韵，泠然太古音。>
<酒醒悦山桂，流泉夜弹筝，独上青峰去，中天见月明。>
<回首乌啼夜，伤心月满楼，真成花命薄，不及柳风流。>
<萱长宜男草，榴开结子花，欢声喧令节，庆事属天家。>
<二八谁家女，曲弹塞上声，且莫弹此曲，无家人难听。>
<荦确南山路，丛筠冒水生，寒梅销落尽，犹有数花明。>
<夫君行不归，日夕空凝伫，目断九疑岑，回头泪如雨。>
<耸秀山岗合，回环斗柄临，焚香无俗虑，一息见天心。>
<怒翮摩青天，秋风真得意，可怜乌鹊俦，一枝聊自寄。>
<笋舆咿哑来，路转此歇脚，长内挟秋下，深意满万壑。>
<我行无疾徐，轻楫信溶漾，船留村市闹，闸发寒波涨。>
<西南积水远，老病喜生归，此地故人别，空馀泪满衣。>
<野寺望山雪，空斋对竹林，我以养愚地，生君道者心。>
<书债何时了，君恩欲去酬，白云隔万里，翘首叶冈头。>
<微贱胜于鬼，妇子亦闲闲，始知情与操，惟存一饱间。>
<君臣本大分，天尊而地卑，一言在有义，不可以为利。>
<芳洲多菰蒲，水深生烟雾，渔舟乱鸣榔，惊起沙头鹭。>
<清漪感苹末，悠然自成文，得月稍绮丽，含霞太缤纷。>
<火齐堆盘起，珊瑚列库藏，不如茅屋底，父子事耕桑。>
<远路事无限，相逢唯一言，月色照荣辱，长安千万门。>
<天地有生意，验之阳气回，所以霜雪中，春风先及梅。>
<肘后虚金印，梅仙职偶如，升高元自下，功业异时书。>
<水从东塔来，却打西涧过，八万四千偈，为我细说破。>
<皎皎合欢扇，郎持赠所欢，本欲图亲近，翻掩桃花颜。>
<赤伏题皇运，朱明敞帝宸，休符知有相，此月是天申。>
<岁歉望蚕熟，丝成当粟看，残机声欲断，又得夜舂寒。>
<挂起梧桐月，先成一夜霜，与君飞大白，一口吸秋光。>
<出门山水游，小孙每相喜，殷勤捧鸠藤，请与老翁拄。>
<步步山情适，烟霞春望高，庭梅飘未尽，半巳落源桃。>
<鬓乱羞云卷，眉空羡月生，中原犹将将，何日重卿卿。>
<先生湖海姿，蒙养今自閟，铭坐仰先贤，点画存彖系。>
<石护山溪口，溪溪自有原，若非江海量，曷受百川奔。>
<我念人间世，同兹一息吹，彭殇何寿夭，造物祇相欺。>
<红落芙蕖晚，青深蒲稗秋，平湖无过鸟，鸣鼓有行舟。>
<娟娟蜡啄鸟，挺挺当风立，斜压一枝低，寒梅冻无力。>
<染露金风里，宜霜玉水滨，莫嫌开最晚，元自不争春。>
<皎皎凌三夏，阇城第二花，秋魂凭楚些，黄额访仙家。>
<雅志在丘壑，不甘丝竹围，摩挲林下石，忽忆钓鱼矶。>
<城高一百尺，枉教人费力，贼不从外来，当察城中贼。>
<唐人旧吟处，古殿昼多阴，欲去有馀恋，片云飞碧岑。>
<一眼吞万山，寸心贮千里，何日上归舟，教人问春水。>
<子胥无饵口，行乞市门时，怨毒平生事，箫声谁得知。>
<望望江门路，时人莫知处，欲寻碧玉楼，会向白云去。>
<朝霞美海色，闪烁如金蛇，回光照岩洞，驾我青鸾车。>
<野酌乱无巡，送君兼送春，明年春色至，莫作未归人。>
<凤锦行须赠，龙梭久绝声，自恨无机杼，何日见文成。>
<有病何妨疗，无伤血莫针，近来愚学者，此意未知深。>
<秋风到岭海，红叶满西溪，别尔兼愁病，无诗可寄题。>
<纫草成春服，汲湘供晚炊，人间风浪险，醉里几曾知。>
<花发红云合，公来醉玉颓，傍城行怯远，却泛小舟回。>
<瘦骨寒将断，衰髯摘更稀，未甘为死别，犹恐得生归。>
<未识贵池好，尝闻弄水名，白鸟鉴中立，画船天上行。>
<一板虽然薄，犹能济远人，如何当路客，鞭石慕亡秦。>
<蝉噪景如夏，鸟鸣山似春，数声云外过，却是雁来宾。>
<世路蕃荆榛，抗节风尘底，秉兹贞白心，岁寒奉君子。>
<积雪与天迥，屯军连塞愁，谁知此行迈，不为觅封侯。>
<老人夜不瞑，宿鸟未安栖，送睡凭杯酒，思晨听晓鸡。>
<香柚旧垂双，新枝又几霜，愿将勿剪意，窃此召公棠。>
<朔雪满天山，征人去不还，惟应陇头月，照见玉门关。>
<普天皆灭焰，匝地尽藏烟，不知何处火，来就客心然。>
<天近只多云，云黑已无月，孤舟逐浪行，独挂一帆雪。>
<远水一抹碧，疏林几树红，苍茫吟不了，诗在夕阳中。>
<列岫引船头，千林羃墙角，看着此中佳，此中人不觉。>
<男儿贵成名，千载犹特立，摧颓一无长，百岁但一日。>
<园官来献孰，万颗滴阶红，绿李高名品，须知论未公。>
<山云护芝田，山雨清菌阁，中有学仙人，吹箫侍鸾鹤。>
<浮图连石磴，略彴枕溪湾，驴背东风里，遥瞻管店山。>
<小姬年十四，翠翘初压发，上堂拜大家，下堂拜新月。>
<红芳开绣户，碧草衬斜阳，楼上频回首，思君道路长。>
<曾作秦淮梦，篝灯对风雨，客散春山空，独鹤向人语。>
<罗浮若夫妇，一合不复离，只恐蛾桥断，大川来间之。>
<没有财遗臭，生无善可传，向来堆白屋，尽是窟郎钱。>
<高标何许看，小阁有时上，烈风知人怀，柯叶尽西向。>
<白发三千丈，红尘六十年，只今无见在，虚费草鞋钱。>
<不曾窥户外，偶出至溪边，欲访斩蛟庙，聊呼放鸭船。>
<细细沙痕落，流金在井泉，山人邀我饮，化骨共为仙。>
<初日明燕馆，新溜满梁池，归云半入岭，残滴尚悬枝。>
<野鹜终朝食，云鸿竟日飞，无心分秽洁，何意较瘦肥。>
<昔时赌墅客，今日竹林人，不待罗囊解，吾知小阮贫。>
<色近坤裳正，香藏翠袖春，世情甘渍密，谁道味非真。>
<街鼓侵人急，西倾日欲斜，黄泉无旅店，今夜宿谁家。>
<炎蒸无处逃，亭午转歊赩，万壑一奔倾，千林共萧瑟。>
<养气如养虎，虎哮制则难，养心如养龙，龙变以能蟠。>
<野径晴霏敛，江郊夏日凉，梦中知是蝶，还复是蒙庄。>
<孤篷临暮渚，芳树倚寒江，水落碧沙浅，飞来鸥一双。>
<落日泛南溪，野艇沿流去，隔水望侬家，云深杳何处。>
<万事干戈后，孤亭杳霭间，天留今日醉，人得片时闲。>
<一种灵苗异，天然体性虚，叶如斜界纸，心似倒抽书。>
<小径缘溪绿，低檐傍树阴，好峰秋入眼，清月夜窥林。>
<绕阑花似雪，枝上立珍禽，入手炎光散，清风动竹林。>
<江流汇为潭，其下深无极，时有云雾兴，疑是蛟龙宅。>
<轻舠载酒去，雪后气偏饶，梅蕊将春信，依稀到六桥。>
<老去龙纹匕，平生兽锦袍，端知有奇语，大雪满弓刀。>
<阊阖皇皇开，青袍脱蒙茸，烨如太阿剑，白昼飞神锋。>
<紫霓横天度，银盘涌水来，先生骑霓脊，盘上捲金杯。>
<已过清明节，犹依玉镜台，一枝如折得，几误蝶飞来。>
<夜长睡不著，起坐索衣添，莫道秋无信，凉飔已入檐。>
<葛令烧丹处，霞光百道飞，我来拾瑶草，金碧染人衣。>
<若以色见我，几于貌失人，林公少须发，澄观欠冠巾。>
<仙人去不还，丹灶烟长冷，携将椰子瓢，去挹丹砂井。>
<书随讣音至，半信半相猜，莫谓无期别，犹知有梦来。>
<高帝开江左，如天有太阳，迎归皇太后，放出小流娘。>
<天骄远塞行，出鞘宝刀鸣，定是酬恩日，今朝觉命轻。>
<风蹴水晶碎，彩联珠翠浮，何如皎皎月，是我大灯球。>
<不欲千时去，探元独是非，春光才过半，又见落花飞。>
<决决堰根水，跳珠终日鸣，班荆坐忘返，中有激湍声。>
<五岳非我乡，九州非我宅，泠然起太空，忽见蓬莱日。>
<菰黍团云白，菖花剪玉长，晚凉新月上，水殿按霓裳。>
<朝朝麝煤脱，霭霭云雾昏，幽深不数尺，中有蛟龙蹲。>
<坑田肥美甚，种得芋渠多，稚子喧争好，秋来未刈禾。>
<秦灰无豕鱼，孔壁有科斗，河洛出龟龙，天地同不朽。>
<天风吹客衣，削壁远如堕，何人扫石来，独抱苍云卧。>
<古寺借梅看，欲去仍回首，试问优昙花，有此寒香否。>
<相望六千里，天地隔江山，十书九不到，何用一开颜。>
<访古历荒城，城孤落日鸣，人琴两不见，破月高台倾。>
<春服初裁绮，寒衣始卸绒，花宿全慵蝶，林摇半暖风。>
<皎皎姑射仙，缟衣而黄里，一别如许时，见之先失喜。>
<绿水映红莲，莲叶何田田，身在众香国，沈醉复高眠。>
<敲棋坐明烛，微风动清夜，迟我同心人，落花满亭榭。>
<呜呼忠献公，典则垂后裔，遗言故在耳，夕惕当自厉。>
<帝令工写貌，相讽尹加笞，且赏折枝杏，休嘲有靥枝。>
<雨恼颦西子，晴扶睡贵妃，老夫方入定，为尔一撩诗。>
<破衲自风沙，兼天压雪花，草间狐兔尽，归去帝王家。>
<楚水漾轻碧，楚花飞乱红，故人故乡去，半雨半晴中。>
<似玉童颜尽，如霜病鬓新，莫惊身顿老，心更老于身。>
<瑶琴月下弹，罗带风前解，大似薛家娘，幽香匀素彩。>
<夕阳没中流，舟子不停橹，风来未满帆，望断桃花浦。>
<雨似黄流决，云如黑汁翻，未言丰九扈，已觉饱千村。>
<别墅背山开，门临绿水来，夜深村犬吠，小艇卖樵回。>
<膏药积不绉，松短阔长同，金紫须长翅，其馀只在中。>
<旷野冢累累，子孙犹不知，千年戴颙墓，三字道旁碑。>
<语言须中节，义理贵从宜，可革仍三就，当行必再思。>
<薜荔本无根，似妾委君身，在地为地锦，在石为石鳞。>
<妻子屡牵衣，出门投祸机，宁知白日照，犹得虎符归。>
<不比儿童戏，埋盆作小池，要令盆底水，长满不倾攲。>
<交颈鸳鸯思，鸣琴誓此心，如何未终曲，已有别离音。>
<塌地坐弹棋，注酒莓苔上，水际暗香来，怕是桃花涨。>
<为爱溪南竹，春深长凤毛，终然秉高节，容易出蓬蒿。>
<吴子筑圜丘，祀帝存壝址，鲁亦取圣讥，大禘同失礼。>
<彩索金为缕，香粳玉作团，从今逢午节，岁岁奉亲欢。>
<屹然天一柱，雄镇斡维东，祇说乾坤大，谁知立极功。>
<尔学五古子，缘何绘九师，堂高秋月淡，日用少人知。>
<风恬湖水平，画舸月中行，不见渔父处，但闻渔笛声。>
<梦里谁曾见，香篝紫绣蒙，枝间两飞蝶，我共漆园翁。>
<捲捲从何起，多因为晚风，飘飘久不下，还复反荒丛。>
<太平无事僧，死时是今日，逢缘不借中，无间功不立。>
<玉阶无人行，监宫日日扫，夜来望四星，白露沾秋草。>
<何年天目峰，飞在此山侧，空林夜吼声，百兽潜踪迹。>
<向来知道径，生平不忍欺，但令守行迹，何用数围棋。>
<晓池双白鸟，飞去复飞回，一片浮萍合，轻桡拨不开。>
<近日江西将，常兵已骇闻，不知蜂虿陈，敢抗虎貔军。>
<家住山水国，种花以为城，诗将日登陴，围春驱酒兵。>
<日暮片帆落，江村如有情，独对沙上月，满船人睡声。>
<犹记城南别，歌残折柳枝，春深归未得，肠断落花时。>
<行莫大于孝，其如违养何，只消一句子，安用读书多。>
<太守主罗浮，神仙多女流，罗离与浮合，总惹使君愁。>
<细柳垂秦苑，棠梨出汉宫，可怜寒食夜，空自怨春风。>
<春风吹锦溪，秀色盘孤岛，花落满苍苔，莫遣家童扫。>
<彭泽爱陶潜，陶潜厌彭泽，一杯浮罗春，世外神仙客。>
<宝匣从此闲，朱弦谁复调，祗应随玉树，同向土中销。>
<道眼转丹青，常于寂处鸣，早知雨是水，不作两般声。>
<汉地非无雪，边城不见花，琵琶一万里，马上尽风沙。>
<钓利钓名者，纷纷三峡中，何人化为石，又作钓鱼翁。>
<堤上行人歌，堤水自秋色，如何甘棠思，不保五亩宅。>
<得此壶浆女，千秋两浣纱，真州祠下树，香接苎萝花。>
<贾上时贸易，农稼亦已穑，士者竟奚为，漫尔度朝夕。>
<绿条茂阴时，冠角奋其臂，齐侯一回车，勇士如云至。>
<山泉盈石坎，抱瓮每相从，不敢伤蝌蚪，疑能化小龙。>
<世道自破碎，全理未尝违，溪山亦何有，永觉平日非。>
<雨过溪添绿，横澜自在流，水精帘欲捲，何处著银钩。>
<明月故在天，何自堕此水，倘匪骑鲸人，孰能相料理。>
<大江无相知，幸识君侯面，舟行相见湾，况与君相见。>
<邂逅郎星使，知是古田侯，今我长怀古，因君问井丘。>
<篱落数竿竹，梅花春不孤，草堂人独坐，风雪满西湖。>
<入谷路已昏，远寺钟声歇，烟中人语喧，归樵待明月。>
<四野同云合，寒深故不肥，清香当自爱，莫与雪齐飞。>
<世界尚倾仄，大厦谁能支，尔今舍我去，念子泪双垂。>
<欲雨鸟声乱，先秋林气清，叶疏桐见子，花重菊垂茎。>
<白日隐天末，高台凌云间，缥缈何所见，海中三神山。>
<浐曲雁飞下，秦原人葬回，丘坟与城阙，草树共尘埃。>
<潮生月亦上，月白见潮青，不知潮月落，君去几长亭。>
<浩露津缃蘤，大风猎绛英，繁霜不可拒，慎勿爱空名。>
<春愁怯春风，春衣仍重絮，有美忽相过，强拉看红雨。>
<辍卷入山来，搜吟非自苦，好景携不去，只合倩诗取。>
<蛙声直可厌，聒耳横相干，怒气何关勇，私鸣不为官。>
<怅望登临日，大行山顶头，亲帏何处是，一片白云浮。>
<牡丹初剪时，已具新花眼，代谢不容发，笑杀铁门限。>
<山月皎如烛，风霜时动竹，夜半鸟惊栖，窗间人独宿。>
<白猿弄清泚，秋入山骨冷，老僧怯凭栏，忽失袈裟影。>
<携手河梁日，梅花欲满枝，他时逢驿使，寄尔一相思。>
<缘流排劲草，盈野鞠长芦，烟树高低见，如开平远图。>
<戚休掣电来，得丧迅雷起，心澄目不摇，凭言了生死。>
<淮天秋日下，水国晚凉中，舟子趋程意，轩轩欲贯虹。>
<小屋团芳树，片心闲对云，年来事事拙，烧烛检残文。>
<扰扰终何得，萧萧亦自如，将求解牛道，要解斲轮书。>
<社后来何暮，梁闲话颇多，巢泥愁未稳，无面见淘河。>
<逆境春容少，穷时节义难，此花小异处，却要十分寒。>
<终与双溪接，分流入郭来，市桥人影合，不解洗尘埃。>
<可怜御沟水，一旦东以西，愿君弃小怨，出入还提携。>
<宿雨浥轻尘，沙平草树春，远山千万叠，空翠欲沾人。>
<爱尔生正直，仗尔扶衰老，道路有险夷，出入常相保。>
<丛荫转纡郁，满衣寒紫烟，相扶更一入，疑有藤萝天。>
<三冬营密室，一月下帘钩，火候难调适，轻寒麦正秋。>
<红叶下秋浦，归帆未到家，今朝五两正，直过长风沙。>
<公归未百年，鹳巢荒古屋，我吟殄瘁诗，悲风韵乔木。>
<谁弄柯亭管，秋声饮恨长，老龙惊不寐，风雨满潇湘。>
<君信问平安，闺中差可欢，竹佳连露倚，云好下阶看。>
<玛瑙坡前树，春来亦著华，雨晴烟乍敛，浓艳斗朝霞。>
<与花不同色，与竹元同德，风月偏相寻，携手清凉国。>
<稚绿藉老红，政尔有馀妍，万虑不作时，清朗见尧天。>
<孤屿红蓼深，清波照寒影，时有双鹭鸶，飞来作佳景。>
<登高摘水花，永怀唐儒宗，若识真古意，何须最高峰。>
<独树浣花村，归寻老瓦盆，秋风吹破屋，也胜富儿门。>
<雨湿浈阳暮，风鸣浪石寒，鸬鹚飞不起，横过钓丝滩。>
<仙驭凌风去，岩花空自芳，至今池水上，仿佛隐红妆。>
<汉上题襟句，梁朝水部才，锦书何处至，罗户为君开。>
<南风又北风，今日非昨日，草暗习家池，苔乾谢公屐。>
<青翠满池台，徒增静者哀，一步一回远，君今去不来。>
<师从东国来，却返东国去，能操无外心，何不中国住。>
<堂堂白日中，鬼怪何用见，谁乎江海游，不趁风帆便。>
<晓浦烟笼树，春江水拍空，烦君添小艇，画我作渔翁。>
<妾忆初归日，栽桃碧沼旁，君行不觉久，桃树出楼长。>
<庙堂击鲜食，日负天下责，不知五湖上，自有扁舟客。>
<野寺鸣钟晚，斜晖敛翠微，牛羊下曲径，吾自澹忘归。>
<舣舟不能前，已复日西没，赠子以幽兰，秋风正披拂。>
<太液仙舟迥，西园隐上才，未晓征车度，鸡鸣关早开。>
<山中多岁月，白日起苍虬，但适栋梁用，那无匠石求。>
<小雨收溪北，微云没舍西，地暄鹦鹉斗，日暖鹧鸪啼。>
<线绕参差路，云封咫尺山，寺僧初怪客，三日窃优闲。>
<高原独鹤下，远渚孤云飞，会意不可写，凉风吹葛衣。>
<西风吹木叶，庭户乍凉时，夜有愁人叹，寒先病骨知。>
<浩气还太虚，丹心照万古，生前未了事，留与后人补。>
<先贤忧民诈，观迹成纲纪，自有书契来，争及结绳理。>
<山僧爱留客，闲坐开竹扉，为办青精饭，春盘笋蕨肥。>
<以我思君见，知君念我还，相逢劳苦外，径问竹平安。>
<南浦送春去，绿波江可怜，萋萋三百里，愁共草连天。>
<家业计多少，茶铛及钓钩，横行烟月里，谁敢犯虚舟。>
<足下两青鞋，他时作何状，白日五龙飞，昆仑三万丈。>
<春来半月度，俗忌一朝闲，不酌他乡酒，无堪对楚山。>
<君家世济美，我家世同科，岂真江邑小，并驾自无多。>
<世俗风波险，人情巧智长，要知安分处，修性本真常。>
<扁舟小于叶，来往横塘里，为看青山多，画得青山似。>
<阁中人独坐，阁外已梅开，春信何须问，清香自报来。>
<行人促家信，把笔倚前轩，书扎经姑手，闲情不敢言。>
<模样从看拙，丹青只写真，乾坤如许大，具眼岂无人。>
<青松在高冈，女萝附其巅，女萝无所愿，愿与松长年。>
<岁月交心久，江潭别路长，手中双白璧，持赠比干将。>
<舞席沾残粉，歌梁委旧尘，独伤窗里月，不见帐中人。>
<八代更相禅，休文北面萧，不如文惠妾，垂泪记前朝。>
<新开八尺庭，迥异五侯宅，眼中箨龙孙，无不一当百。>
<万木东林下，萧条晏岁情，何时红绿动，啼杀早春莺。>
<云连回雁嶂，潮落钓鱼矶，共说江南好，青山待客归。>
<那得东篱下，忽逢浣纱女，清露湿铅华，捧心寂无语。>
<早慕共姜节，还夸孟母贤，尔来授经处，应废蓼莪篇。>
<上苑春何早，百花犹未知，逢春多霰雪，玉性肯磷缁。>
<留樵五百诗，半为梅花赋，悔不庾岭游，天成诗一部。>
<见弹已求炙，亡羊犹补牢，功成无早暮，事竟等卑高。>
<引镜吾虽瘠，韩休谏疏多，君心在天下，欢乐竟如何。>
<天子诏不起，少微星转明，寥寥千载后，富贵在清名。>
<天衢阴峥嵘，岁寒心匪他，平生独往愿，零落首阳阿。>
<诗人一壶酒，待月升东岭，松壑起涛声，山风吹上影。>
<日上气暾江，雪晴光眩野，记取到家时，锄耰吾正把。>
<潘赋幽芳在，周诗荣鄂传，佛轮千幅细，公带万钉圆。>
<杜老诗中佛，能言竹有香，欲知殊胜处，说著早清凉。>
<意要常中守，心休向外迷，洁庵常定一，胎就养婴儿。>
<昔日贤太守，堂前零露甘，我来无善政，露下亦何堪。>
<桂香尘处减，练影月前空，定惑由关吏，徒嗟塞上翁。>
<瑰石怪而奇，古木秃而瘦，翛然着此君，天地得三秀。>
<芙蓉三日醉，菡萏一秋香，白首难忘汝，相依此瘴乡。>
<疏林漏晓日，修竹起寒风，钟鼓催朝暮，千年如此同。>
<甲观开千柱，飞楼擢九层，雪残乌鹊喜，翔舞下觚棱。>
<风雨药栏西，残红落锦溪，明窗时展卷，春色任提携。>
<猛上临光殿，生擒归命侯，师心无学术，与子失贻谋。>
<送子目力短，朔风吹我裾，心焉独如结，子也当念予。>
<泽国登楼处，江船见月时，回书寄来使，多是客中诗。>
<芙蓉生石壁，云锦映青松，那忆南州路，归船处处逢。>
<叱起群龙驭，天鸡闻远空，东溟一杯水，洗出金轮红。>
<最爱曲无毒，偏怜蟹有螯，舟中无所事，痛饮读离骚。>
<樱桃何累累，清光映寥廓，尽日无风吹，朱实忽自落。>
<一幅霜缣外，青青出自然，天机何敢议，珍重白衣仙。>
<白石映心白，临潭千仞高，崖头撒手去，著步得无牢。>
<虚廊见新月，欲暝尚凭阑，却笑关山客，偏愁独自看。>
<月色如金波，揽之欲盈手，如何不解饮，空遣星名酒。>
<去岁春归日，与君成别离，今年春又到，君尚客天涯。>
<一念周沙界，日用万般通，湛然常寂灭，常展自家风。>
<一壶情所寄，四句意能多，秋到无诗酒，其如月色何。>
<空青老仙伯，有子爱溪山，谁信南坡路，依依泉石间。>
<燕然高插天，烟霞日来往，而君处其间，飘凌动遐想。>
<远来亦忌饱，出去不妨饥，向水莫许骤，偏伤肺与脾。>
<雨后残霞褪，风前碎锦飞，自知春已去，敢恨蝶来稀。>
<杰阁临无地，仙家小洞天，循檐自来往，非雾亦非烟。>
<带从内府颁，枕出古陵间，却笑韩宣子，区区爱一环。>
<尽识参无毒，明知堇有灾，安知尝试者，百死百生来。>
<闲登溪上楼，返照射溪水，何处榜声来，前滩白鸥起。>
<惊梦猿三咽，窥帷月一痕，无人空犬吠，依旧掩柴门。>
<山高径路微，林深茅屋小，读易者何人，焚香坐清晓。>
<阆苑红初露，瑶池碧半涵，春生从太极，化洽本周南。>
<公子将归雁，幽娥不带花，愿言速成茧，鸣鴂事青麻。>
<旧事参差梦，新程逦迤秋，故人如见忆，时到寺东楼。>
<高台见百里，长啸海风生，为问尘埃耳，能闻鸾鹤声。>
<巢穴通霄眼，尘劳无住心，经行及坐卧，万古至于今。>
<阴丛含雨气，燥叶领风声，即是图边见，犹令客况清。>
<虚空无处所，髣髴似琉璃，诗境何人到，禅心又过诗。>
<暑气晓来清，时时闻远莺，还思故园路，松下绿苔生。>
<拟毡安可卷，欲器不禁锤，俯拾甘赪手，昂窥任扑腮。>
<谁把名鹰爪，天然状不殊，无心事搏击，中有鸟相呼。>
<山上天将近，人间路渐遥，谁当云里见，知欲渡仙桥。>
<茗碗梦中觉，荷花镜里香，凉生只当处，暑退亦无方。>
<好花容易褪，恶草自然生，我亦徙憎爱，无情对有情。>
<毫端不及处，精神殊可掬，靡靡听谈玄，六月添重服。>
<梅花老山林，思与天下芳，琼花差清白，荐之守维扬。>
<徙穴中庭蚁，争巢后圃鸠，物情犹虑患，人事得忘忧。>
<栖鸡已登屋，宿羽复归林，不语听钟坐，默默千里心。>
<登台不见月，空有列星光，北斗涌地出，西风吹众芳。>
<岳力偏幽最，平遥眼一新，得从烟月望，拟作钓江人。>
<岁晚节自抱，足见有心哉，游人从何处，带得春风来。>
<圣主勤恤民，贪夫昧罪己，天听岂不近，骎骎未知止。>
<不食至七日，能将礼自居，既然严像设，亦复奠朝晡。>
<两仪坤载厚，四海母仪深，愿上菖花酒，年年圣子心。>
<楼前淮水上，远树似鱼鳞，来帆与去棹，肠断倚栏人。>
<帝驾陷尘沙，孤臣誓靡他，丹心期报主，白发不知家。>
<笛弄林间月，蓑披陇上云，朱门半消歇，人笑不如君。>
<饱食卧北窗，多少恩难补，征人捍边陲，农夫劳畎亩。>
<霜绡才半幅，描写尽中华，城郭山林里，穷愁未有涯。>
<逃不从幼安，放非效玄真，愿事尧舜主，或与夔龙亲。>
<送别垂杨下，泪沾树上花，晓风吹不尽，飘泊到天涯。>
<拥被听春雨，残灯一点青，吾儿归渐近，何处宿长亭。>
<佳人负红颜，家在白茅渚，独怜形影时，东风一延伫。>
<酌泉咽冰玉，肺腑生惨凛，老夫桑苎家，颇欲续水品。>
<古木被高荫，昼坐不知暑，会得古人心，开襟静无语。>
<天风一夜霜，萧然见秋野，兰蕙化为茅，亦有不化者。>
<门冬如佳隶，长年护阶除，生儿乃不凡，磊落玻璃珠。>
<珍重焦延寿，诸孙尚有碑，云何多畏忌，不著撰人谁。>
<仲冬白门柳，维舟露梢影，日暮乌不栖，天空踏枝冷。>
<修廊行复怯，风吹合欢带，小立避游人，佯对香炉拜。>
<谷静鸟飞绝，天空云度闲，尔时一回首，眼底无青山。>
<雨过津如拭，云低岛欲连，仙舟同李郭，遍适海门天。>
<滥泉沸山巅，汍泉迸山足，一鹭饮东泉，飞向西泉浴。>
<时携一觚酒，独向花间醉，不分汝南翁，春风自天地。>
<饙气初郁勃，炊爨复氤氲，室中久无妇，莫讶阳台云。>
<澄练正萦槛，高屏近拥门，偏宜云惨澹，更好月黄昏。>
<出水芙蕖色，娟娟不异花，疗饥还疗热，菱芡未须夸。>
<钓濑云山外，岩花瀑布边，却疑方处士，诗思涌成泉。>
<山似九折坂，河非八节滩，跻攀复揭厉，奈此行路难。>
<与君话无生，嗒然丧其我，静作礼空王，何处证因果。>
<我有一寸绠，能汲万古泉，无人同此意，闲看水中天。>
<方寻莲境去，又值竹房空，几韵飘寒玉，馀清不在风。>
<客子灯前酒，梅花雪后天，不须横玉笛，春意满山川。>
<野宿秋云暝，溪行晓雾寒，归心与明月，夜夜到长安。>
<地暖树未凋，腊残梅欲放，无端景物奇，妆点诗怀壮。>
<平生方寸心，誓开玄冥北，岁暮日月疾，我叹黑头白。>
<松林度鸟急，鹫岭巢云低，欲问莲花社，斜阳过虎溪。>
<下瞰十仞馀，遥瞻几千里，游客日暮时，乡心万端起。>
<海棠花未开，枝上春禽语，东风几何时，满地飞红雨。>
<流水当屋角，藕花绕四围，采莲冒山雨，荷叶盖头归。>
<醉里忘形客，山中化石仙，翻同醒酒伴，作对媚平泉。>
<秋晚稻生孙，催科不到门，人闲牛亦乐，随意过前村。>
<端居得韵语，不作凉秋悲，快若弹丸转，知是王家诗。>
<乡庐暗边尘，时移而事变，结屋漫逍遥，可想不可见。>
<衣如当日白，花似昔年黄，拟问东篱事，寒香入杳茫。>
<春衣裁剪罢，密叶间秾花，缝到鸳鸯处，行行线脚斜。>
<马姊为玉浆，色如红玛瑙，醉来毡帐眠，不觉情颠倒。>
<雪冒禹碑石，云埋泌草堂，早知抱遗恨，悔不挟乾粮。>
<上方古栋宇，年久自参差，动我行人想，相看各赋诗。>
<绝壁上千寻，隐约岩栖处，笙鹤去不还，人间自今古。>
<有松堪系马，遇钵更投针，记得汤师句，高禅助朗吟。>
<天连湖面阔，山到水边回，斜月挂郢树，虚舟傍石牌。>
<水旱尧汤有，先天数可推，圣君得贤相，翻是太平时。>
<芦深可藏人，下有扁舟泊，正似洞庭风，日莫孤帆落。>
<夏日飞火云，枕簟访深僻，坐此松竹林，冰泉嗽寒石。>
<城倚红云下，门临绿水滨，宝鞍驰骏马，多是帝京人。>
<人情乐安肆，昼夜物欲婴，惟敬以直之，山立而川行。>
<明日添一岁，端忧奈尔何，冲寒出洞口，犹校夕阳多。>
<莫上翠楼看，望见官城渡，垂柳碧于𥮾，是郎去时路。>
<结心缠万缕，结缕几千回，结怨无穷极，结心终不开。>
<湖深山影碧，天净月光空，幸自无波浪，苹花谩晚风。>
<酴醾春意好，百尺走条枚，壁立堆香雪，风流入酒杯。>
<山僧汲空潭，惊起二龙子，百里云冥濛，三日雨不止。>
<银缸羞作花，荧荧照锦簟，为问双眉长，何如三妇艳。>
<秋云淡无色，溪树红可怜，是谁来领略，钓罢老渔船。>
<进步咫尺间，一落不复上，安得勒将军，为我牵百丈。>
<回环拥冈峦，澶漫分林坞，纵目以怡情，信美疑吾土。>
<枕上雨初歇，庭前花乱开，春风在高树，啼鸟去还来。>
<谷口人未归，凉风满林樾，孤村云气深，千山雨初歇。>
<未开先食蕾，虫细若飞丝，叶底粉如雪，香宜月上时。>
<帘外燕翩翩，归时在社前，不辞飞渡海，来看赛丰年。>
<山崦少人渡，夕阳横钓艖，颠风捲重阴，急浪扬层波。>
<疏林寒有叶，野水净无风，潮声孤枕到，秋色一江空。>
<绿波回断港，青嶂荫孤村，谷萝开乱莽，汀浪浸疏园。>
<真人栖隐处，洗药有清池，金丹要沐浴，玉水自生肥。>
<盘石以为磴，萦纡上翠岑，披云瞩佳境，适此慰登临。>
<却嫌暄暖甚，未腊已开残，么凤莫收去，留香过岁寒。>
<丈夫怀远志，儿女苦参商，过海防风浪，何当归故乡。>
<江明雨初歇，山暗云犹湿，未可动归桡，前程风浪急。>
<晓碧上栏干，暖风乍飏扇，春台雨露深，如对君王面。>
<至音不可收，今人滞形器，欲知古乐心，山中此声是。>
<脆绿怜弱干，勿为霜雪侵，春风动雷雨，须长一千寻。>
<日暮沧江上，天寒水自波，孤舟宜早泊，风浪夜应多。>
<潮去闸头浅，潮来闸头深，浅深浑有定，不似世人心。>
<昏昏俱守默，皎皎欲谁怜，讵意林和靖，年来亦尚玄。>
<彭老有许恨，杜陵无句诗，如何春后赏，却是折来枝。>
<清晨谒承明，百官仍依依，回立讯中使，君王何时归。>
<我昔临此州，民容拙使君，子行为多谢，慰彼无毫分。>
<京国初归日，江门晚渡时，幽怀写不尽，鱼鸟自忘机。>
<朝向南洲行，暮向南洲宿，不钓亦不泛，爱看南洲绿。>
<红豆生南国，秋来发故枝，愿君多采撷，此物最相思。>
<终不得自在，即此苦何穷，愿取杨枝水，一洒朔庭空。>
<尘中一百年，洞里一弹指，先人瞬息间，见我九经此。>
<羌笛悲残曲，含章忆素英，关情使君阁，诗雪夜同清。>
<解貂换美酒，半与美人醉，留半伴山翁，夜深谈世事。>
<落叶带回吹，荒筠冒幽石，池上鸟鸣时，闲斋掩秋夕。>
<泉争乱石穿，松激回飙响，山经读未终，猿啼孤月上。>
<出郭望前山，溪行夕照间，诗成无和者，独跨蹇驴还。>
<病骨倦空林，曳杖闲庭步，暗烛与寒虫，迢迢思风露。>
<茑萝千尺翠，托根傍孤松，珍重岁寒侣，缠绵意几重。>
<三阁变瓦砾，欢乐一时休，草没石井栏，草亦为汝羞。>
<顺谀要领绝，书罢付函封，隶子方求益，君非卖菜佣。>
<援琴对五岳，流响入青云，犹胜四壁立，独拥卓文君。>
<经时久枯槁，得水即青葱，起死医无药，返魂香有功。>
<积雪园林暮，春光独满枝，玉人闲对此，清淡最相宜。>
<旧闻南华仙，作吏漆园里，应悟见割忧，嗒然空隐几。>
<峨峨七尺躯，不及薄铜钱，塞外多霜雪，犹云得所天。>
<静夜飒灵风，神君语帐中，至今双白鹄，时下五云峰。>
<赤壁临烟水，仙人鞭石来，清风来水面，荡漾斗牛洄。>
<不有焦尾人，谁知中郎赏，所以琴上丝，千秋发哀响。>
<泪烛黯将灭，啼乌耿未眠，暗风吹湿梦，夜雨忽连年。>
<一径绿阴去，隐隐花竹幽，主人地行仙，终日杖屦游。>
<塞北为君戍，江南是妾家，遥知关外雪，只似岭头花。>
<岳下无耆老，何从访旧闻，不知紫岩墓，更隔几重云。>
<年老睡还少，夜长醒更多，土床烟火足，趺坐默吟哦。>
<处处品泉流，争名不相下，岂无幽涧中，清恐人知者。>
<暧暧村烟暮，牧童出深坞，骑牛不顾人，吹笛寻山去。>
<高台郁嵯峨，苔色亦已古，无人看日圭，昼夜自子午。>
<日斜未理妆，昼长人易倦，回扑砚上蝇，墨花溅团扇。>
<上林故多蛙，尔声何喧阗，忽感自得意，写之观物篇。>
<春色多红紫，秋香尚白黄，良工亦何意，随手作低昂。>
<孤𪩘秀何似，碧莲含未开，谁将修月斧，𣃁取一尖来。>
<鸳鸯离别伤，人意似鸳鸯，试取鸳鸯看，多应断寸肠。>
<人子勤于孝，无时志不存，夜来安寝息，早起问寒暄。>
<一道香蒲水，奔流下翠微，醉起弄珠箔，回风捲雪飞。>
<未是他乡客，思家已断魂，明朝春色好，宿处近花村。>
<采采篱边菊，羞将插帽纱，却疑秋富贵，天地也奢华。>
<山馆长寂寂，闲云朝夕来，空庭复何有，落日照青苔。>
<停骖望箕山，山色翠欲滴，美人招不来，清风满泉石。>
<戚戚鸣岁暮，不知有春秋，肯信鲲与鹏，同作逍遥游。>
<画君年少时，如今君已老，今时新识人，知君旧时好。>
<老蟾明孤心，凉飙苏病骨，保此中夜存，微阳有毫发。>
<春夕慈闱永，瑶池乐未央，管弦声合奏，灯月影交光。>
<采采石上兰，萧萧水边竹，各抱夷齐心，清风激流俗。>
<空闻榴五色，幽隐隔蓬莱，想在慈山里，云深长绿苔。>
<晓佩摇苍玉，晨旗亚翠斿，新年好春色，今日满皇州。>
<停云独倚阑，扣门问来使，云是张公子，永昌送诗至。>
<□日过人日，开关始一游，天运长不息，新萌亦复抽。>
<彭仙乘鹤去，闲室閟松阴，明月自来照，白云闲到今。>
<落落幽涧石，飘飘坠叶风，妾情无久暂，君去有西东。>
<宛转复宛转，真金休百炼，丧却毗耶离，无人解看箭。>
<青天日如赫，亭午一星明，不敢论玄象，私心想太平。>
<箫能妻弄玉，琴可挑文君，吹彻宁哥笛，梅妃未必闻。>
<日净芙蓉远，春明芍药长，谁怜玉蝴蝶，正似锦鸳鸯。>
<山居注玄穆，萝径寡轮驷，时有蓑笠人，携壶问奇字。>
<清景持芳菊，凉天倚茂松，名山何必去，此地有群峰。>
<红树裹青山，树里闻人语，遥问隔林僧，江村何处去。>
<高峰御皎月，深壑泻飞湍，谁来白云里，与汝凭栏看。>
<暮霭忽苍然，前山日将落，扁舟早归来，湖上风色恶。>
<念别三年久，相望一舍间，无人寄消息，风雨暗前山。>
<等闲移作塞，郑重喝成卢，莫看文怀瘦，胸吞几寄奴。>
<晚日催弦管，春风入绮罗，杏花如有意，偏落舞衫多。>
<寂寞云深地，山空叶落时，自怜为隐僻，莫恨月来迟。>
<面折公孙子，堂堂负直声，安知上前议，那复有黄生。>
<舟过嘉鱼县，买鱼人道无，青山不堪煮，弹铗看铜符。>
<东寺留连饮，张园烂漫游，儿童望归路，一日几登楼。>
<苍苍秋月凉，飒飒寒芦短，孤舟人未眠，霜花扑窗满。>
<秋色飘零里，秋声淅沥中，碧云归雁尽，天末夕阳红。>
<四十明朝是，频闻画鼓挝，残灯持自照，忽吐两三花。>
<孤芳寡所合，百合种何因，恐尔清高病，冥途忤俗人。>
<百里犹乡土，千年亦比邻，愿言培世德，未敢咏维新。>
<咄哉灵运辈，竟坐衣冠辱，谁知五柳家，春雨东皋绿。>
<愿作合欢草，夜则为一茎，与郎缠绵死，地下犹相并。>
<朝发方良矶，莫宿白水湾，宽作一月程，须见江南山。>
<钓艇收缗尽，昏鸦接翅归，月生初学扇，云细不成衣。>
<渐止牛羊牧，还添雨露滋，但令萌檗长，自有岁寒姿。>
<佛相本来空，坠地涅槃竟，久持贝多言，不垢亦不净。>
<春花狼藉馀，六出净烦热，衲衣凝夜禅，香散深林月。>
<商山千年菌，一朝化为石，莫令鲍靓过，截作中时食。>
<润壑千岁资，风声万牛吼，春江縠纹面，一笑可忍不。>
<眼心俱忆念，心眼共追寻，谁家解事眼，副著可怜心。>
<芳时谈古调，霅浦少人同，化日桃花外，归船便隔春。>
<有路沿云断，无人但鸟呼，半山御落日，始觉客怀孤。>
<静院幽花馥，空庭皓月明，春寒夜更好，未有一虫鸣。>
<池中寒冰澌，原上春草生，用心如明镜，不将亦不迎。>
<孤峰真崛奇，凝目见太古，便悲江上山，培𪣻不足数。>
<礼经涤匕出，叱狗不言焉，一旦鲍妻去，那知在母前。>
<风艳霏霏去，羁人处处游，明年纵相见，不在此枝头。>
<粗粝可克腹，生涯实有馀，尽除今世事，留得古人书。>
<凉气度芳洲，香来水正流，时闻采莲曲，不见采莲舟。>
<溪水虽多曲，舟行不惮赊，山山秋树赤，犹复似桃花。>
<满室暗香浮，梅边列经史，调羹自有时，待结枝头子。>
<鸣蜩惊早夏，斗草及良辰，共荐菖华酒，君王寿万春。>
<饱我德更勤，青州两从事，酣饮愧无言，未尝识奇字。>
<入林无俗物，爱客有深怀，谁得逍遥趣，风吹海月来。>
<连峰沙似雪，迢递带沧波，好是残阳外，人稀野鸟多。>
<徘徊立泉上，谁敢酌寒清，莫解金凿落，且听玉琮琤。>
<君辞九州长，瓢挂泉头树，洗耳莫临流，恐有饮牛去。>
<爵并开乡邑，官皆视大蓬，年龄高略似，须发黑难同。>
<冬季口中黑，医之不必痊，卧蚕虽有色，而退也无缘。>
<肌肤剪秋水，垂云出龙宫，我意得子佩，笑许无言中。>
<遥岑谁画卦，置此荆山鼎，乍可姹女飞，千秋觇溟涬。>
<欲息何情思，良犹本不真，群心皆有异，老尽少年人。>
<岱宗天下秀，霖雨遍人间，高卧今何在，东山似此山。>
<洞门双玉扇，隔岫窥云雾，袅袅三石梁，苔滑不敢度。>
<一种天香异，千株国色倾，应怜花似脸，半醉倚华清。>
<满地碎珠玑，向日腾光彩，昨梦穷河源，天澄万星海。>
<绝塞闻征雁，疏篱隐候虫，故园添白发，今夕又秋风。>
<临池写来禽，坐石呼格五，森森苍雪寒，九夏失炎午。>
<江上多舟楫，山中有路岐，那能不来往，终是两相宜。>
<日落西陵渡，秋来姻草萋，已无孔九在，谁问若耶溪。>
<森森灌木阴，渺渺澄江静，一棹独垂纶，中流钓山影。>
<湖上香稻熟，湖中鲤鱼长，网鱼煮香稻，千载荐桐香。>
<古寺无碑刻，僧云不记年，自馀安所问，惟是爱林泉。>
<与君共一体，有如云与霞，何意狂风吹，片片委泥沙。>
<候火夜铛煖，松风数沸腾，茶烟轻袅袅，迥出白云层。>
<支离抛岁月，曼衍拓心胸，好泛杯中蚁，闲消匣底龙。>
<连理庭中木，丛生坐侧芝，未尝闻孝感，一一有兹奇。>
<川原何缭绕，开阁吞八九，为问阁中人，望见长安不。>
<淮上能无雨，回头总是情，蒲帆浑未织，争得一欢成。>
<客心仍在楚，江馆复临湘，别意猿鸟外，天寒桂水长。>
<仰服籯金训，传家在一经，况当声教远，夜柝静戎亭。>
<岁暮白日速，风高黄叶稀，归心与寒雁，一夜向南飞。>
<一𣂏龙井寒，未续茶经笔，林外忽闻香，僧房焙茶日。>
<众芳各自媚，惟兰傲幽独，与世谁相知，奇石与古木。>
<深谷煖云飞，重岩花发时，非因采樵者，那得外人知。>
<惟不识泥土，堆根抱玉泉，虽离岩谷伴，也则翠千年。>
<怅饮惜离群，穷边去路分，雪深山馆夜，孤雁背灯闻。>
<椒涂承茂渥，嫔壶范柔仪，更以亲蚕茧，纫为续命丝。>
<未开香已出，静者以心闻，日夕幽窗里，忘情赖有君。>
<捲幔东溟阔，抛书晓月寒，松风便入梦，谁作怒涛看。>
<刘项英雄志，争如溺爱何，宁无戚姬草，赖有大风歌。>
<险语迫飞霆，将军惊落箸，明朝卖履人，泪洒西陵树。>
<范侯渥洼种，出水已权奇，失身肉马群，俯首枯豆萁。>
<幽花明曲栏，流莺在高树，解襟且衔杯，一扫俗尘去。>
<解衣坐渔梁，水风来许许，月明不见人，幽篁自相语。>
<腊月大堤边，春风思宛然，杨枝摇白日，烟花袅金鞭。>
<深心探豪素，萧条无所欲，临池爱清风，坐荫数径竹。>
<山腰一石窟，其深不可计，静听水潺湲，流作涧声细。>
<岩洞何人道，仙凡此路分，不缘苔藓滑，石磴自流云。>
<蒲牙长几何，已足庇玉尺，只恐如主人，潜逃逃不得。>
<饭饱云岩粟，茶甘碧涧泉，我来无一事，危坐听山蝉。>
<使君本人杰，挟策游蓬莱，朱颜映绿鬓，片诺雨花台。>
<输赢每自如，万事亦何有，君且莫扬拳，输还酌吾酒。>
<睡起当窗坐，远山侵竹斜，竹西官路口，一骑入林花。>
<曲席纷罗绮，中腔度管丝，欢声连万井，一一拥春祺。>
<兰草不知名，香含朝露清，花长休出叶，岁晏忌孤荣。>
<遥望鸡鸣峰，神瀵涌如射，时听金鸡声，人间道天赦。>
<竹根穿石嘴，松影入泉心，不致玄玄处，白云徒自深。>
<平生不解愁，雨落听总好，此际雨声来，沈沈北邙草。>
<我怪东风黠，暗知春欲归，尽将杨柳絮，剪作雪花飞。>
<渔舟晚唱来，声在秋江水，月明曲未终，前汀鹭飞起。>
<纵身尝决云，山月此晶皎，疑是七还丹，邠盼吐物表。>
<执热宁忘濯，清心自释烦，东朝闻好语，畏日解馀暄。>
<拔地千峰起，芙蓉插晓寒，当年看不足，今日复来看。>
<茂树坐终日，水流心不竞，谁识山中居，万动归一静。>
<绿房韬紫的，玉片踊重葩，公论评优劣，难私解语花。>
<采阁闭朝寒，妆成拟问安，忽闻春雪下，唤婢卷帘看。>
<欲歌春望词，谁是知音者，门口木兰舟，常系垂杨下。>
<风漾钓丝轻，兰舟不碍行，一声长笛晚，江静月孤明。>
<振衣望天汉，六翮来长风，翩翩佳公子，胡为浊世中。>
<帘外燕交飞，天涯人未归，大儿新上学，白纻自裁衣。>
<朝日惨无色，昏昏水气间，到淮犹数里，隔岸见尖山。>
<秋冷骊龙卧，高垂颔下珠，紫驼银瓮里，遥想出天厨。>
<风枝翻夜鹊，露井响秋虫，安知灌园者，不与汉阴同。>
<西风吹石岐，鳞甲起深辙，借问去来人，谁是骑鲸客。>
<仙人冰雪姿，贞秀绝伦拟，驿使讵知闻，寻香问烟水。>
<老去唯耽酒，春来不著家，去年来校晚，不见洛阳花。>
<款语途中绪，联镳雪里山，乡关何处是，回首泪痕斑。>
<牛可理百亩，书能知经纶，耕罢究千古，阿衡果何人。>
<相送寒潭上，船开更相望，人语隔江遥，微风自鸣浪。>
<乌帽风前落，黄花雨后香，渊明三径里，明日共壶觞。>
<金屑眼中翳，衣珠法上尘，已灵犹不重，佛祖为何人。>
<山光分远近，云气异朝晡，过客俱能赋，开轩即是图。>
<一夜春雷发，群蛰自相语，神龙岂不劳，人间要霖雨。>
<权郎笔墨禅，往者屡参请，斯人骨已朽，妙处一笑领。>
<并房金粟密，剪缬浅红光，莫把山丹看，临池夏日长。>
<不见中书君，不闻老成人，为君作佳传，继者皆尖新。>
<拔地山争秀，藏天谷受虚，云开西蜀后，木老避秦初。>
<一朵风兰好，空生不作趺，自来根本异，宁待露沾濡。>
<款段独行迟，揽辔亦自适，天清无片云，遥遥见山色。>
<人不能外事，事不能外理，二障佛所言，吾儒宁有此。>
<白云不作雨，作雨但霏微，长罨青山路，唯教翠湿衣。>
<尔腹诚便便，何如边孝先，侏儒饱欲死，笑我非臞仙。>
<日斜一局罢，观者谓机深，偶尔见敌手，由来无胜心。>
<膝上横焦尾，何人识正音，汾亭空有操，不及杏坛吟。>
<玉柄蟠蛟螭，隐见前朝字，逍遥七百言，花照瓦棺寺。>
<彩胜镂新语，酥盘滴小诗，升平多乐事，应许外庭知。>
<风轻杯荡漾，岸曲水逶迤，遇坎亦可喜，倒行羞接篱。>
<望眼山连北，归心月向西，羁魂与别恨，愁杀五更鸡。>
<杳杳河洲晚，客行殊未返，目随林鸟还，心共征鸿远。>
<举世皆如梦，虚堂昼掩扉，几人名利窟，回首解忘机。>
<献策黄金阙，之官岭外州，送君离恨少，江水共悠悠。>
<柳花下阶砌，衣动香氤氲，蝴蝶不相识，亦来衣罗裙。>
<百度看星月，千回望五更，自知无夜分，乞顾早天明。>
<悲角奏梅花，江云冷万家，不知青女妒，却道弃铅华。>
<老树叶似雨，浮岚翠欲流，西风驴背客，吟断野桥秋。>
<自昔名高世，皆由艺入神，未应除扁鹊，世上便无人。>
<天马谁能驭，和鸾驾紫微，年年清暑去，霹雳逐龙飞。>
<暑雨润吟笺，薰风清绿绮，新蝉欺客愁，庭槐吟不止。>
<自在疏林下，幽香满露丛，相依君子竹，叶叶是清风。>
<园花满百种，种种足春光，百年春尽醉，才得九千场。>
<中黄恋世乐，西域劳仙职，快哉吕子华，方台寄幽迹。>
<宫商初不解，敢谓无知音，欲得林中趣，泠泠弦上心。>
<贞姿抱冰雪，粲粲楚江滨，照水淡寒影，寄人生远春。>
<紫裳苍玉佩，乞与碧纱笼，怕作行云去，人间瑞霭空。>
<锦辔赤茸鞦，青骢间紫骝，倾城惊掣电，千里一回头。>
<晓汲寒泉清，明月各在缶，缶空不见月，引水复在手。>
<远屿孤烟起，林亭落日虚，青山半江影，竹里照残书。>
<出语脍一世，不受儿辈悦，总为般若河，雅无文士筏。>
<壮哉昌黎笔，谈笑排佛祸，不言动鬼神，翻疑触雷火。>
<仙人扶绿玉，时亦铿然叩，振动三界中，烟霞一灵寿。>
<玉河回宛转，丹阙对嶙峋，出入云霄上，蹉跎江海身。>
<返照入高楼，楼中客惆怅，开楼看秋色，犹在阑干上。>
<日落长亭晚，山门步障青，可怜无酒分，处处有旗亭。>
<寒草才变枯，陈根已含绿，始知天地仁，谁道风霜酷。>
<法师禅定时，万象付冥漠，至今岩前石，每每天花落。>
<松下时调鹤，溪边日钓鱼，孤山林处士，封禅总无书。>
<两峰高入云，特立竞萧爽，何当挟飞仙，遨游任来往。>
<杨子谈玄宅，陶潜漉酒巾，一时俱寂寞，愁绝不堪论。>
<柳以柔故重，枣以弱故惛，凛凛首阳人，何赖东皇君。>
<水气含云白，山光吐雨青，帆低争拂树，过我浣花亭。>
<早觅为龙去，江湖莫漫游，须知香饵下，触口是铦钩。>
<游子转兰船，调侬曲港边，采花先得藕，不受外人莲。>
<独乐园中客，朝朝常闭门，端居无一事，今日又黄昏。>
<吾适点也志，暮春春服成，迟回绿柳下，载听黄鸟鸣。>
<春风桃李蹊，学语鸟相唤，不可无寒芦，汀洲下凫雁。>
<知音成死别，痛绝壁间琴，不尽西州感，衡门芳草深。>
<鸦丛桑椹紫，蝶穴菜花黄，水鸭眠依石，竹鸡啼过墙。>
<风光开户牖，松下日张筵，陋矣陈蕃榻，何须计万钱。>
<一片泥滑滑，纵横荆棘树，月暗少人行，前村不知路。>
<乔林动秋风，索索叶自语，堂堂侍郎公，高怀政如许。>
<文殊驾狮子，普贤跨象王，新来一个佛，骑马也何妨。>
<所借非佗物，能忘是此心，弦歌时一到，驻作武城音。>
<难泯同胞好，每因长舌疏，若能谐妇姒，九世可同居。>
<绛节徘徊引，天花散漫飞，高真无染著，片片不沾衣。>
<真闲聊野服，至乐止人寰，肯为神仙误，虚寻度索山。>
<黄河杳无际，白浪卷山回，不待穷源去，方知天上来。>
<明月青松枝，幽人岩下步，劝君早归来，草头已多露。>
<冥搜肠亦苦，只字得之难，作者有六义，惜哉坐一寒。>
<偃蹇登修阪，高侵云日间，几人征戍客，跋马望家山。>
<妥帖红云朵，迷离玉兔儿，扬州行乐地，惆怅鬓成丝。>
<每虔夕惕心，妄意遵遗业，顾予不武资，何以成戎捷。>
<燕麦摇晴日，青山两岸横，吴其为沼矣，倾酒任船行。>
<夜分醉微醒，山楼半衔月，闺人犹未眠，月底看蚕叶。>
<妾失鸳鸯伴，君方萍梗游，少年欢醉后，只恐苦相留。>
<红英斗日开，暮落锦成堆，不藉西风力，孤根委草莱。>
<东西耕钓窟，左右利名津，倚遍阑干曲，知几有几人。>
<卮江海蛟□，□□母子悲，□□□□□，□□□征诗。>
<长伴百花开，不共百花老，误却送春诗，只疑春正好。>
<吴国初成阵，王家欲解围，拂巾双雉叫，飘瓦两鸳飞。>
<我住浙江西，君去浙江东，日日心来往，不畏浙江风。>
<夕阴下松间，虚馆春风里，夜窗灯火深，儿童弦诵喜。>
<有美道乡孙，学道如学海，海水即吾泉，山下真源在。>
<鱼行日千里，花落春三分，慎勿过溪去，矶头有钓纶。>
<飞仙辞阜乡，玉舄留斯亭，所餐蒲九节，涧上至今青。>
<我邑登贤载，君家父子俱，清风端一砚，五马达乡闾。>
<坚轻筇竹杖，一枝有九节，寄与沃洲人，闲步青山月。>
<秋荷一滴露，清夜坠玄天，将来玉盘上，不定始知圆。>
<惊喜君王至，西华夜启扉，后车三十乘，载得美人归。>
<叶似新蒲绿，身如乱锦缠，任君千度剥，意气自冲天。>
<神龙泽一世，岂但三尺用，清潭知几许，吞八九云梦。>
<金粟远飘香，霜枝寒吐萼，相将领素秋，不用悲摇落。>
<同作金门客，相知今几年，花前曾对酒，醉和白云篇。>
<地下多吾友，皆为殇鬼雄，夜来梦雪窦，长啸战场中。>
<昭崖泫泉液，勃勃上云气，未遂朝宗愿，先有为霖意。>
<合肥一都会，世号征战地，我来值明时，不识兵革事。>
<孤鹤唳苍松，哀猿啸寒月，游子久未归，对景乡心切。>
<池上藕花开，香从太极来，亭亭清净观，君子日徘徊。>
<诗人善咏竹，琢磨故自修，猗欤睹威仪，千古谁能俦。>
<春看洛城花，秋玩天津月，夏披嵩岑风，冬赏龙山雪。>
<元帝何曾谕，京生自此疏，区区推卦气，欲撼石中书。>
<春瓮𥬠新蚁，秋盆鲙锦鳞，高眠无一市，争羡市朝人。>
<嵩脉来迢迢，鸡笼峰突起，不是烟霞心，貌来那得似。>
<止水搅不动，好山邀辄来，松间寒月晚，似欠两翁催。>
<天边登北楼，岁暮望南国，江梅与塞柳，莫问春消息。>
<有景荣千𪩘，无私瑞九垓，水精排瓦砾，天库委琼瑰。>
<小小红毛兔，冬肥及野鸡，连朝亲射得，跃马黑河西。>
<飞去三千里，开过几劫春，此言谁解得，还汝日东人。>
<霜月照人悄，迢迢夜未阑，鸳帏梦展转，珠泪向谁弹。>
<春梦复春梦，梦好不知春，只有双蝴蝶，怜他梦里人。>
<三周华不注，水影浸青天，不上银河去，空明击棹还。>
<白骨苍烟晚，黄云塞草秋，貂蝉虽足贵，闻说出兜鍪。>
<病愤无凭写，翻然试一来，谁知丘壑性，畴昔斗牛回。>
<遵海忽南来，潮浪接紫荇，入夜梦寒光，虚寮涵素影。>
<酒令军经略，诗旗愚树降，门前风雪大，更为尽馀缸。>
<暂留同尔去，此语若无凭，好待莼丝熟，应逢张季鹰。>
<伊昔芙蓉梦，于今花影连，情深看宿鹭，分我枕中天。>
<虎落入长围，期门突似飞，乌号惊霹雳，白额藉忘归。>
<大雅久不作，正声今在兹，虞廷赓歌日，山斗起遐思。>
<江上采桑女，茅檐还是家，山花随结束，各自足生涯。>
<睡起珊瑚枕，微风度屧廊，芙蓉最高叶，翻水洗鸳鸯。>
<阁迥青林上，台孤碧雾悬，寂寥谁与晤，吟眺下江烟。>
<水不经三峡，山犹过九盘，数家修竹里，堪入画图看。>
<云海荡吾胸，笔随意所到，犹如剡上船，何必见安道。>
<胜事荒湮久，高城观阁宜，均劳青琐客，馀事海山诗。>
<呿口眼尾垂，欲喷将未发，竟以纸用事，快等船出闸。>
<赠尔山龙锦，去谒广寒君，骋骋天河步，依依侍五云。>
<云谷翠森森，冰霜阅岁深，已看能凤舞，还听作龙唫。>
<终日江头坐，临流非羡鱼，狂澜嗟未倒，愁思竟何如。>
<香使神清爽，先春为我开，微风吹不去，香自返魂来。>
<凉雨蹴春波，曲曲随堤转，时泛桃花来，不知源近远。>
<晚岫含残日，寒波荡远空，层栏人独倚，秋思渺无穷。>
<一丛三百朵，细细拆浓檀，帘幕护花气，不知窗外寒。>
<青林带平楚，杂坐惟渔樵，回看万峰里，一径入中条。>
<未得吴公荐，空怜贾谊才，年年三月里，相忆看花来。>
<落日荏平道，孤村未掩关，望中青隐隐，人说是陶山。>
<得夜不韬藏，飞星乱草塘，都缘光影误，无路出书囊。>
<桃结千年实，莲开十丈花，芦香并槿茂，应笑阿瞒家。>
<停杯问明月，明月不能荅，相随下江潭，夜把苍龙踏。>
<境胜日偏长，心清夏更凉，超然远览处，何止傲羲皇。>
<湖天一叶舟，举网此生谋，几许风波恶，艰危不自由。>
<闲随玉蝴蝶，步出花前去，不知春草生，忘却南园路。>
<绿苞绽绀珠，红泉酝香屑，采采及清秋，汝南有真诀。>
<小吏黄衣是，雄谭白马非，何如学方朔，割肉诙谐归。>
<雨馀沙碛明，风起波纹乱，何处棹歌声，孤舟倚颓岸。>
<昔贤云清音，不在丝与竹，何似奏钧天，夜半应空谷。>
<理蔓牵新绿，疏泉放落红，敲门春午寂，有客夏黄公。>
<驱牛耕侧坡，牛困人柰何，我念田家苦，东州苦更多。>
<金杯阿刺吉，银筒速鲁麻，江楼日日醉，忘却在天涯。>
<率怕人言谨，闲宜酒韵高，山林若无虑，名利不难逃。>
<泉声日琮琤，泉水深浩渺，可爱主人心，亭中狎鸥鸟。>
<孤臣遥浴日，沧海亦书云，愿得扶桑影，年年奉圣君。>
<春信江南早，凄然念故乡，忽看纨扇影，转忆寿阳妆。>
<峨峨太白峰，倚翠列霄岸，羡君乘兴归，凭栏与谁看。>
<飞楼凌倒景，下照清彻底，时有步虚声，随风渡湖水。>
<寻源路已尽，笑入白云间，不解乘轺客，那知有此山。>
<舟移石头岸，路转马鞍矶，惟有长干塔，相看未忍违。>
<逸少曾留玩，人因唤右军，鸟名加爵号，不离羽毛群。>
<展画发古香，弄笔娱昼寂，是中亦何好，使我喜忘食。>
<蓬上踏雪声，如行深木叶，惊起梦中人，忆得山上别。>
<风送出山钟，云霞度水浅，欲知声尽处，鸟灭寥天远。>
<天香浮玉露，金色艳高秋，谁似双栖者，相依共白头。>
<巴山楼之东，秦岭楼之北，楼上捲帘时，满楼云一色。>
<云来积金峰，影落朱阳馆，先生不出山，窗中共舒卷。>
<入谷闻空答，溪深六月寒，松风三十里，常作九秋看。>
<胜无良可慰，如幻亦何思，谁种伤心业，为渠出腹儿。>
<浑如白帝峡，千里一朝还，独少阳台女，双蛾碧雾问。>
<银杯侧西风，罗襦不禁冷，空江月落时，想象孤鸿影。>
<中岁闻大道，炼已成蹉跎，去日一以多，来日今若何。>
<若作如斯候，切在细推寻，如逢肾脉上，多应肠入阴。>
<仙子来仙山，授君碧玉屑，更约三千年，去看桃花结。>
<神物合雄雌，归来事太奇，精光犹未灭，会有报恩时。>
<山水自空生，圣谛亦不二，溪声松风声，谁是第一义。>
<今夜淮阳月，清光似故乡，有人千里外，对月望淮阳。>
<江云载客愁，江色未分曙，君若回首时，莫忘别离处。>
<邻多素心人，太朴求吾适，耕穫自有馀，似是柴桑客。>
<叶暗辉辉度，孤明炯自知，月临光不掩，星乱影须疑。>
<晴穫农人喜，安流舟子閒，平林戚墅铺，迥野浙西山。>
<从古蓑笠翁，云水自怡悦，不是先生来，江皋虚夜月。>
<不分光浮地，还函明镜奁，寒辉殊未灭，春色梦中兼。>
<野客爱寒芳，经旬再举觞，名花不在色，美酒独宜香。>
<何以问遗君，絓絓白玉䌷，绸缪千万丝，自妾心中抽。>
<民归新邑去，古寺静寥寥，僧映水遮户，客随云过桥。>
<东山月生光，照我庭中竹，道人发清啸，爱此茕茕独。>
<众芳结为屏，左右映红药，问讯园中人，何如金孔雀。>
<凉露滴空岩，蒲团阁初醉，呼童更煮茶，月落僧未睡。>
<昨过瑶池上，霏霏雪有香，谁言金母好，白发已如霜。>
<秤锤盘巨石，藏重亦藏轻，待出持衡手，一匡天下平。>
<龙准高不高，虎颐短不短，半夜昆仑儿，两手扶银碗。>
<何处觅消愁，春园可暂游，菊黄堪泛酒，梅红可插头。>
<束发诵遗篇，生迟五十年，焚香端不愧，心迹可青天。>
<珍禽解姓秦，弄语向芳春，购得从蛮女，边鸾画不真。>
<千里来看竹，秋风欲动时，虚舟元不系，何问主人知。>
<老以书为命，眼将书作雠，芗林与诚叟，同贩短檠愁。>
<二月山容醒，林端别有香，心知春尚早，蜂蝶一齐忙。>
<对酒无歌舞，看天只咏诗，唐贤文满案，半是乱离词。>
<岁寒冰雪里，独见一枝来，不比凡桃李，春风无数开。>
<已从三巴来，复向三巴去，借问行路难，猿啼子规语。>
<迢递云山阻，庭花几度开，恼人双蛱蝶，飞去更飞来。>
<扬州好明月，夜夜照高楼，咳唾风前落，笙歌月下游。>
<雪中多日静，春富野人家，废苑荒堤外，谁知改岁华。>
<沉香为马栈，翠羽为马房，马饮葡萄酒，旁多红粉妆。>
<所事既非主，不归将若何，门前五株柳，空惹北风多。>
<新声虽自知，旧宠会应移，无令枣下吹，便作一枯枝。>
<水性本来弱，渐寒成此坚，东风有时到，几日是残年。>
<草色依稀绿，花稍隐约红，一般难道说，如醉在心中。>
<酒喜小杯饮，诗快大字书，不知人世上，此乐更谁如。>
<江涨行无路，西风又打头，颇闻商妇怨，自作贾胡愁。>
<双睛碧珠莹，四翅青罗薄，但知逐飞蚊，不复顾黄雀。>
<行仁隆治道，偃武为生灵，恩施周遐迩，熙熙万国宁。>
<不喜追风骠，尤憎竞渡船，宁为之反殿，怕著祖生先。>
<塞北长寒地，由来□物华，不知羌笛里，何处得梅花。>
<□瓮三杯酒，方床一觉眠，天涯万里客，如此过新年。>
<久羡流觞事，重寻曲水湄，山灵应有约，岁岁好花时。>
<玄云杳无迹，湾水尚漫漫，山月一何皎，流光溯急湍。>
<短梢尘不染，密叶影低垂，忽起推篷看，潇湘过雨时。>
<两驼侍雪立，终日饥不起，一觉沙日黄，肉屏那足拟。>
<滕六雨天花，南枝香斗白，琼玉两模糊，冷笑从君索。>
<青山寂无人，空陂澹流水，垂杨不胜春，摇摇蘸清泚。>
<松柏何青青，下有将军墓，犹疑论功时，屏退独倚树。>
<乌头疗白头，种药堪自足，日长陟高坞，心洗千挺玉。>
<去岁中秋夕，维舟楚水滨，可怜今夜月，犹照异乡人。>
<清林不知暑，一觉群鸡鸣，野圹气森飒，天空夜虚明。>
<道大光今古，功成付圣明，超然群物表，但见四时行。>
<枯荄没古基，駮藓蔽丰碑，向晚微风起，如闻坐啸时。>
<燕南春色老，燕北草初肥，露冷野花瘦，月明江树稀。>
<不是因三秀，名堂意自深，要居森戟地，毋忘采芝心。>
<蜀道天下险，王尊叱其御，何况鸡鸣道，今随六龙度。>
<九龙吐香水，兹事已千秋，道是本无垢，年年浴未休。>
<昨蒙记云萍，得得睹台星，君宜厚自重，绝似前金陵。>
<我诗虽云拙，心平声韵和，年来烦恼尽，古井无由波。>
<橘里争棋叟，壶中卖药公，苏柑肥似瓠，盛不得樗翁。>
<送君若浪水，叠叠愁思起，梦魂如月明，相送秋江里。>
<感君刺臂恩，聊此休六翮，夜来警露声，时堕清音栅。>
<驱马渡南涧，涧水清且驶，蹀躞未肯前，磊磊青石子。>
<春晚独馀芳，风回带酒香，美人偏爱看，因似御衣裳。>
<诗家在东皋，鸡林价争售，作者复几人，风月三千首。>
<英英岩际云，相将庇幽独，肓风自震荡，慎勿憾我屋。>
<群峰列如掌，传闻是九华，仙人不可见，千古閟烟霞。>
<木落空山静，秋风肃羽毛，雄心思击搏，狐兔竟何逃。>
<何年姓此渎，天设岂无因，五百年来我，题诗过暮津。>
<造化栽培久，秋光逼草堂，天风无禁约，吹散广寒香。>
<一足不能行，神仙宁此留，祇以形之似，高踪何处求。>
<明月为我至，终夜与徘徊，犹恐双扉启，清光欲去来。>
<一心聊自适，两膝报平安，烟艇南溟外，浮云细细看。>
<胡羯宁知分，中原欲并驱，设兵生建武，堪与赤眉俱。>
<空斋袅松竹，欲去更惆怅，何日是归期，南窗梅蕊放。>
<偶逐微官去，暂掩林中宅，手种茱萸树，归时高几尺。>
<劣女还闺合，痴爷看日头，几生亲骨肉，不共戴天雠。>
<荡漾前溪水，萍开自不妨，蛟龙吞作雨，玄泽满天香。>
<除却祖生外，馀皆在下风，老奴口耳小，安得肖司空。>
<冰解初分窦，波平便泛舟，岸花红吊影，沙鸭绿昂头。>
<禁殿安蚩尾，骚人逐毕方，何如栽此草，有火自能妨。>
<杨柳垂千缕，风吹挂玉楼，美人怜不折，欲系紫骅骝。>
<野径行无伴，僧房宿有期，涂山来去熟，唯是马蹄知。>
<被发卧盘石，红颜朝日光，有鸾自歌舞，不嫁长沙王。>
<向晚适幽兴，行吟下村路，前溪一抹烟，轻罩千行树。>
<人来认海棠，却讶枝条弱，嫩蕊不胜春，生怕东风恶。>
<藏六自为巢，巢莲岁久交，支床犹耐辱，曳尾敢辞嘲。>
<夜气春融和，曙光晴皎洁，漠漠碧云端，斜露清霄月。>
<虺蔓奋长须，累累明月珠，休传酿酒法，万一误分符。>
<邺下然萁句，淮南布粟歌，相煎容不得，奈尔二人何。>
<瘦容无住著，举手评来宾，不是无言说，虽穷不讳贫。>
<古藤生洞口，不遣游人入，酌酒坐藤阴，飞泉忽相及。>
<春晓慈闱启，君王奏问安，和声调嶰管，欢颂献椒盘。>
<灯晦客无寐，床空夜不眠，凄凉心下事，月到小窗前。>
<一岁两逢春，皇都景物新，发生何处早，甲拆验庄椿。>
<自有此山扃，疑与浮世隔，清风袭我裳，竹下有来客。>
<落寞经秋尽，蚕绵未着衣，酒狂诗欲发，已被菊花知。>
<是谁挼蓝染，千条万条碧，我欲问东风，东风澹无迹。>
<课馀自哦诗，诗罢还教子，时时视橐馀，质鬻市薪米。>
<明农君早归，荣宦世多巧，呼鹰自贤豪，行歌饭牛饱。>
<一梁对一柱，绰绰自横陈，谁拟复谁即，温然无故新。>
<水落星滩口，风恬滟滪堆，乘槎皆估客，应载蜀山回。>
<往岁桐江雨，今冬桂岭风，疏枝饶冷蕊，孤操见春容。>
<如盘而柄圭，崇祼以为器，秬鬯次第陈，岂容忘古意。>
<儿童娱膝下，母子话灯前，却忆江湖上，家书动隔年。>
<莫问前朝事，但看江上台，平明拾翠去，薄暮踏歌回。>
<梧叶落满地，西风洗九天，鹤声明月夜，曾此系吾船。>
<戒饮长防病，停杯愁不禁，计量轻与重，愁比病还深。>
<无花地亦香，有鹤松多直，向此奚必孤，山僧尽相识。>
<夜月三杯色，晴荷十亩香，若教兴世念，不甚觉风凉。>
<水远高于席，山青欲入船，鸬鹚漫自在，出没大湖天。>
<横杖坐松下，看云起遥岑，惟应陶靖节，会得此时心。>
<采芝堪疗饥，煮石亦可餐，怅望商山老，浩歌蜀道难。>
<野色满庭户，昼凉清景佳，一双白练带，飞上石榴花。>
<一雨日夜零，阶前草更青，西风忽萧飒，残月照空庭。>
<常随山上下，忽限江南北，共是忘情人，何繇肯相忆。>
<鸡声茅屋午，霭霭墟烟白，市散人亦稀，山空翠犹滴。>
<一门三刺史，四代五尚书，他族未闻有，朕今止见胡。>
<登临常患远，游览不能继，此景对门墙，箯舆日三四。>
<行云都是梦，听雨甚于秋，㶁㶁盈阶水，时时一尺流。>
<终秉循良笔，难逃俗吏媸，不知三考绩，课最竟何须。>
<秋山草木落，樵夫日相寻，幽歌出空谷，金石有馀音。>
<枕石云犹冷，看花日未斜，应疑金谷胜，不是石崇家。>
<昨夜三更后，姮娥堕玉簪，冯夷不敢受，捧出碧波心。>
<地坦容车马，城空绝戍楼，几家烟火在，风露冷松楸。>
<数战数败北，宁非将略疏，收功一匕首，安用读兵书。>
<关山一只雁，霄汉两三峰，借问门前水，依然万折东。>
<寒瓜削成菹，入眼犹自绿，借问长安儿，此味还知不。>
<昨夜君王来，守宫辞残血，欢至方识愁，玉阶盻春月。>
<大树秋霜老，新亭落日孤，登临时极目，风景未应殊。>
<山风吹女萝，细雨石上起，湿尽石边松，还作溪中水。>
<芳草知谁种，缘阶已数丛，无心与时竞，何苦绿匆匆。>
<月色幸自好，元无半点云，移床来一看，云月两昏昏。>
<今朝捲帘坐，时见一花飞，不惜芳菲尽，春风稍稍稀。>
<春雨蛟龙变，不妨苔藓侵，苍苍孤直者，空洞本无心。>
<疏散永无事，不眠常夜分，月中松露滴，风引鹤同闻。>
<真驭遗踪古，寒泉泻石清，养源人莫测，流润济苍生。>
<五岳行踪僻，三山去路遐，何如北窗外，坐卧九莲花。>
<丈夫怀慷慨，胆上涌波奔，只将三尺剑，决构一朱门。>
<山人爱长生，辟谷亦云久，何以济朝饥，紫芝大如手。>
<千里骅骝气，飞阳尺素中，可怜曹霸在，泪与汗花红。>
<共绾同心结，那知有别离，对人争忍说，不敢画蛾眉。>
<子美诗之圣，尧夫更别传，后来操翰者，二妙少能兼。>
<岭路萦纡合，泉流诘曲通，田毛无岁旱，山课与耕同。>
<百岁已逾半，知复几寒暑，此事当究观，勿共俗子语。>
<独坐鸣虫起，秋怀已不胜，西风窗下度，木叶洒寒灯。>
<逢人询往事，四纪未能忘，一掬伤心泪，无由到渭阳。>
<畲客石为田，田肥宜石粪，英州石太多，燔石无人问。>
<薰风酣绿树，午日思黄鹂，的的罗窗梦，西邻可得知。>
<北巡寮采合，舟饯此江浔，晚别隔烟浦，犹闻横吹音。>
<棹发江声急，烟深树影微，沙鸥如有识，来往傍船飞。>
<昨夜东风多，花神莫之禦，玉立对幽人，十分尽情吐。>
<空谷谁能问，幽芳独占春，不知湘水上，何处吊灵均。>
<胜日游郊外，岚光入眼新，桃花开万树，又是一年人。>
<散下渚田中，隐见菰蒲里，哀鸣自相应，欲作凌风起。>
<东洛打空城，北邙连废阙，怀古动悲吟，远客生华发。>
<秋浦绿层波，月明愁奈何，移船湘女庙，曾听竹枝歌。>
<巫阳生绣户，春色满雕床，揉将花瓣碎，分得口脂香。>
<春日洛阳陌，纷纷来往人，落花如有意，飞逐马蹄尘。>
<修己师曾子，为人谋必忠，信诚交以道，传习熟加工。>
<太羹有馀味，大乐无繁音，茅斋坐白日，冥契千古心。>
<有美云堂树，冬生翠负霜，少阴精自固，名以冻青香。>
<既历覆船冈，更嬉西岸圳，俛仰旧游心，光阴迅一瞬。>
<江南季夏天，身热汗如泉，蚊蚋成雷泽，袈裟作水田。>
<寒月出东岭，流光入浅廊，万心函片晌，一缕未消香。>
<为脱田文难，常怀纪渻恩，欲知疏野态，霜晓叫荒村。>
<蜀张与蜀花，乡人相解后，人存花更腴，人去花亦瘦。>
<天寒关塞远，水落洲渚阔，已逐夕阳低，还向黄芦没。>
<三峡连明月，九华多白云，伤心江上望，春树绿纷纷。>
<幽兰有佳气，千载閟山阿，不出阿兰若，岂遭乾闼婆。>
<独绕烟村来，共兹玩云月，细雨夜已阑，深意殊未歇。>
<一朵朝来吐，闻香识是春，天将香所自，密与岁寒人。>
<望月捲珠帘，窗风灭银烛，一榻下陈蕃，千秋见鲍叔。>
<风光摇陇麦，日华映林蕊，春情重以伤，归念何由弭。>
<天上和羹事，巢由不忍闻，疏花将瘦影，闲卧一溪云。>
<六月凉风发，飘飘吹客槎，持竿向溟渤，挂断海门霞。>
<四贤堂外月，颜色满空梁，千古贤宣慰，中心一瓣香。>
<粲烂朝霞色，峰头幔作亭，长城一万里，天接太行青。>
<夕宿犹疏雨，昕朝睹大明，重光符景贶，熙事庆升平。>
<郡中卧病久，池上一来赊，榆柳飘枯叶，风雨倒横查。>
<尚自畏四知，于亲岂忍欺，种蓝有助者，拔去不妨奇。>
<涉江朝采莲，涉浦夕采兰，送欢三峡渡，忆妾六盘关。>
<故国三千里，名禽十二红，白头供奉在，挥泪湿东风。>
<东峰五十三，西峰四十八，同为百一峰，细细数奇拔。>
<本是青春鸟，生来便唤翁，几多头白者，怀抱尚童蒙。>
<天水浮金印，云山作画图，禅钟惊鹤梦，云影落昙芜。>
<卧云云无心，听松松有韵，快哉耳目中，吾今亦同分。>
<轮囷一片峰，宛如黑云吐，犹疑肤寸合，解作人间雨。>
<山霁行尤喜，虽泥亦自前，不知吟思苦，忽到断桥边。>
<隔水唤渔子，抛罾客上船，渡头人过尽，白鸟傍舟眠。>
<云合虹腰断，风回两脚斜，浅滩屯宿鹭，高树竞栖鸦。>
<珠藏泽自媚，玉蕴山含辉，凭君细调护，至宝人间希。>
<琴尊虚槛里，独坐有高人，月映桐花夕，风归柳叶春。>
<芦花秋水涨，不见客帆归，惟有云边雁，翩翩南向飞。>
<谁种山中玉，空闻天上槎，只今尘似海，便拟竹为家。>
<落叶随飞鸟，疏砧答暮蝉，悠悠戍楼角，凄切万家传。>
<主人不相识，独坐对林泉，莫慢愁酤酒，怀中自有钱。>
<东坡真天人，落笔蓬莱宫，何如赤壁笛，一鹤横秋风。>
<气留脐可煖，唾使面自乾，无怨亦无恶，此腹如此宽。>
<初学苦支离，闲心自得师，纤毫皆帝力，无语付天倪。>
<古井无渊源，千秋自涵养，日暮汲人来，洞然发清响。>
<秋风林下起，乱叶正纷纷，只可醉时看，不堪愁夜闻。>
<潮来舴艋正，潮去舴艋攲，士生那无学，学则气习移。>
<怀仙津步翳，凡圣隔两尘，长统植园果，老幼分甘珍。>
<常恨闲行少，匆匆忽解鞍，秋风尹家宅，更得暂盘桓。>
<五马俱何在，孤云得所哉，山光悦人面，丰胜未归来。>
<春江风浪生，细雨多芳草，梦随归雁飞，片时千里道。>
<真火本无候，时人休强猜，要知端的意，无去亦无来。>
<野树花初发，空山独见时，踟蹰历阳道，乡思满南枝。>
<拍岸鱼遗子，排檐燕引雏，有生俱有欲，情爱岂其无。>
<千古慈云岭，诸方南北行，江波与湖水，极目两分明。>
<山俗尚古野，五家同一村，何曾苦谢客，人自薄闲门。>
<一掬终天恨，千年苦海深，蓼莪曾有句，宁了古人心。>
<老夫饶白发，背立桃花树，寄书匡庐僧，春山共来去。>
<寒风夜萧飒，门外白皑皑，窗破何须补，从他雪入来。>
<被冷明光夜，兰香画省秋，清时闲法吏，吟倚白云楼。>
<日暮西风起，吹侬两泪飞，那能如白露，一路洒郎衣。>
<炯炯平生心，白日青天在，深山南斗高，无夜不再拜。>
<垒石疑天造，飞来小赤城，阳乌出海后，如有彩霞生。>
<密蕊与繁枝，参差间竹扉，红芳虽自媚，绿刺罥人衣。>
<万里长江客，东风过裕溪，不知今夜月，何处听猿啼。>
<观莲忆濂翁，因得风月趣，忽然光霁生，乃在过桥处。>
<少年骑骏马，意气两相骄，驰骋春风里，人看满渭桥。>
<缄蕊怯寒风，清香已暗通，数株篱落外，生毓任元功。>
<一叶烟波艇，如乘银汉槎，秋来万里兴，浩荡属谁家。>
<泬㵳银浦阔，缥缈客星高，却笑枚乘赋，空夸八月涛。>
<细书妨老读，长簟惬昏眠，取簟且一息，抛书还少年。>
<长羡空空如，虚空生冷籁，扫尽万顷烟，盈盈不下带。>
<落日事搴陟，西南投一峰，诚知秋水浅，但怯无人踪。>
<想归归未得，悔醉醉还频，不料湓江上，题诗送晚春。>
<秋山枫叶赤，春水鳜鱼肥，独傍渔船去，沙头雁不飞。>
<虚室昼生白，清风袭衣屦，圆蒲燕坐人，泠然欲仙去。>
<我忆谷口孙，气貌清而腴，山潜三十年，吐此百卷书。>
<问我家何在，山深多白云，岩前泉溜下，对语不相闻。>
<山川秀而明，所居必名贤，主人虽凡骨，不慕衍客仙。>
<野坐分苔席，山行绕菊丛，云衣惹不破，秋色望来空。>
<玉路试新妆，盈盈照秋水，不是芙蓉花，颜色应相似。>
<岭北荆榛路，城西浦溆深，白鸥时自下，知尔海翁心。>
<山色和云暝，松阴间竹疏，隔岩啼鸟处，疑是子云居。>
<碧草微茫处，江天欲暮时，想应农事隙，刍牧自相宜。>
<长啸临高台，白虹贯四野，龙泉与太阿，汝乃知我者。>
<小阁瞰清池，荷花镇长见，吏休苟得暇，只携书一卷。>
<桂树及冬荣，瑶草待春发，唯闻鸾鹤声，寥寥上烟月。>
<飘飘水中洲，杜若秋渐长，暗香洒寒流，时激清泠响。>
<怪石胆瓶窟，从天倒插花，九阳一样泽，生意为何差。>
<向晚菱歌起，风平水不流，鸳鸯两相逐，飞过采莲舟。>
<地远隔亲面，惟凭一纸书，句终辄应诺，直是听于无。>
<冬林覆草合，兀坐雪云停，避世栖金马，无人知岁星。>
<寓此曾三夏，重来隔五年，溪山亦良是，怀想转凄然。>
<楝叶迎新候，菖花发美祥，忧勤宣内则，嘉宴助时阳。>
<散步至西园，草莽充庭际，稚子好为除，恐有草中蕙。>
<酌水钵盂中，水味甘如醴，为有老龙蟠，山僧不敢洗。>
<蕉叶何尝落，乾时可作书，绕庭三十树，人道绿天如。>
<栋梁乃不取，得地且深植，妖娆紫薇花，岁晚犹伴直。>
<蒲叶清浅水，杏花和暖风，地偏缘底绿，人老为谁红。>
<绿藓深迎步，红霞烂满衣，洞天应不远，鸾鹤向人飞。>
<数掩围柴荆，王维画不成，尤怜月中影，特地起诗情。>
<南望越王台，千峰罨画开，分明团扇里，招得过江来。>
<久洽烟霞赏，风花入讨论，龙声腾海外，徙倚独开樽。>
<圜峰耸于前，鸣泉绕其背，若使画成图，谁云非傅会。>
<江静月在水，山空秋满亭，自弹还自罢，初不要人听。>
<点检春风事，瓶花最可怜，本根不知处，犹自向人妍。>
<红润剥龟脚，黄香炙马鞍，山僧持净戒，同坐不同餐。>
<映水俱知笑，成蹊竟不言，即今无自在，高下任渠攀。>
<吭赤羽毛苍，华亭雪羞比，昂昂警露仙，翻作辽东豕。>
<云山知几叠，山静云亦迟，道人衣带润，伸脚打眠时。>
<悠悠转小棹，漾漾逐浮萍，载酒和嘉月，投篇吊独醒。>
<千舆翠羽盖，万锜绿沈枪，定有葛陂种，不知何处藏。>
<马嘶白日暮，剑鸣秋气来，我心浩无际，河上空徘徊。>
<瑞雪飞琼瑶，梅花静相倚，独占三春魁，深涵太极理。>
<复收旧鸾魄，来作新蝉耀，临妆人巳亡，倚面向谁照。>
<白云已出岫，复此还山谷，幽人卧其间，常抱白云宿。>
<结屋倚晴岚，移舟系夕潭，五湖烟水阔，只合老江南。>
<佛郎通上国，万里进龙媒，晓日开阊阖，虹光射玉台。>
<桥夜寂行舟，天影淡空水，独有无事僧，往来明月里。>
<欲问庵中事，人驯虎亦驯，杨梅几番熟，谁为惜馀春。>
<盥手天池水，熏毫海渚香，翻成多少帙，台石尚辉光。>
<本买王猷宅，兼开蒋诩园，不须期二仲，好客但过门。>
<诵经凌虚台，留骨希夷峡，何似学刘伶，未死先荷锸。>
<菜叶阑干长，花开黄金细，直须咬到根，方识澹中味。>
<花径宿烟霞，柴门来杖履，枳壳自春风，芭蕉又春雨。>
<东西游走倦，家敝苦渊明，五子何须学，从他自耦耕。>
<翠雨何曾湿，苍云本自低，湘山不可到，转觉望中迷。>
<学尽百禽语，终无自己声，深山乔木底，缄口过平生。>
<钿合收残黛，香风吹绿衣，闲来消永昼，非是效班姬。>
<朝暾媚花木，户牖延荣光，新沐晞我发，悠然成坐忘。>
<众响渐已寂，虫于佛面飞，半窗关夜雨，四壁挂僧衣。>
<春去休惊晚，夏来还喜初，残芳虽有在，得似绿阴无。>
<峥嵘十尺幽，谁辨白公留，试唤香山丈，时时解点头。>
<横浦江南岸，梁家闻世贤，一株连理木，五月荔枝天。>
<李枣栗银杏，橙梨柿木瓜，杨梅与金橘，不让满园花。>
<浚极疑无底，丰棱定有因，沈沈中夜月，照影属何人。>
<落落栋梁具，阴阴冰雪姿，曾经钜眼识，登用合乘时。>
<溜亮语交交，闲枝且托巢，鹰鹯尚黄口，侧目在高梢。>
<鸾凤不相待，白鱼困密网，但讶鹿皮翁，冥冥任所往。>
<昨夜西窗雨，不知何树声，今朝团扇里，看得最分明。>
<吾人真铁人，畴昔已百炼，携家过残年，来吃随堂饭。>
<开轩向芙蓉，红绿如捧拥，游鱼定相忘，时见花光动。>
<我有江南屋，春深草映门，湘帘低不捲，宝鼎夜常温。>
<今闺久无主，罗袂坐生尘，愿作吹箫伴，同为骑凤人。>
<谁种楼前荔，周天几岁星，子随心地赤，叶到岁寒心。>
<近戍离金落，孤岑望火门，唯将知命意，潇洒向乾坤。>
<寄语天涯客，轻寒底用愁，春风来不远，只在屋东头。>
<洛浦风流雪，阳台朝暮云，闻琴不肯听，似妒卓文君。>
<谁将一拳石，弃此湖水边，老梅盘拿春，玩弄到何年。>
<镜好终双照，妆成覆绿纱，墙阴休洒泪，恐作断肠花。>
<南园夷且旷，水木凝华清，天开景明淑，仰见昔人情。>
<过雨琅玕润，凌风翡翠寒，何年沧海上，拾得断渔竿。>
<避贤初罢相，乐圣且衔杯，为问门前客，今朝几个来。>
<白发生今年，绿酒且今夕，每有忧生嗟，岂为勋业惜。>
<白纻好裁衣，长短与身称，岂无旧所著，贵自故人赠。>
<洛花肉红姿，蜀笔丹砂染，生绡多俗格，纸本有真艳。>
<春日映朝霞，新妆出绛纱，开帘惊宿鸟，倚树落危花。>
<烟霞变陂水，山照暖枫林，不听舟中语，谁知江上心。>
<君许身比稷，视饥真己如，免吾学颜帖，乞米李大夫。>
<楼近绩溪石，石镜明于镜，聚爱楼头人，照面照心性。>
<道言有身患，佛说无生乐，问生何以尊，为汝解其缚。>
<坡陀度小岭，轩豁见平湖，但醉梅花下，民家酒可沽。>
<楚人菰米饭，越女芰荷衣，风土将相近，家园犹未归。>
<履卑惧名高，居群忌行独，不见歌钟家，白日卧金谷。>
<片片落花心，悠悠飞絮意，清风明月中，此风不可企。>
<飞云流远浦，旭光荡风林，去住倏不滞，可拟达者心。>
<搦管似有神，落笔惊风雨，岂是谢元晖，何如孔文举。>
<汝母生邻死，安能向汝持，祇今衣裼在，空使血痕吹。>
<新雨蕉叶大，云根生昼阴，只此可永日，何必弦鸣琴。>
<山侣念别久，云芽寄荜门，竹下一烹啜，幽人时与言。>
<谁道梅花早，残年岂是春，何如艳风日，独自占芳辰。>
<小犬吠林颠，莺啼曲槛前，山深人少到，日拥野云眠。>
<东林金马寺，南亭金马关，往来皆马客，试问谁者贤。>
<桃花随意红，柳枝向人绿，山人夜归来，独上兰皋宿。>
<月宇开天镜，高楼试晚妆，秋风吹桂树，双燕语雕梁。>
<清源财赋窟，但富商与贾，笙歌满画船，谁识运丁苦。>
<一疾缘医误，孤踪住世慵，泪痕添沫水，名字见峨峰。>
<生死归殊俗，君王命妾来，莫令青冢草，生近李陵台。>
<寻常忘物我，浑不涉希夷，梦落秋坛冷，从教斗柄移。>
<玉蕊琅玕树，天香知意薰，露寒清透骨，风定远含芬。>
<洒洒琅玕枝，既洗愈秀雅，莫作风雨声，有客南窗下。>
<恨题玄都观，欢入武陵溪，花面无今古，人心自笑啼。>
<百战方夷项，三章且代秦，功归萧相国，气尽戚夫人。>
<折为督邮腰，悬作山人室，殊非濮上音，信是泗滨石。>
<霜菊尤宜晚，才开一两葩，不随蒲柳变，索性待梅花。>
<士女匆匆散，溪山寂寂然，龙舟闲似我，阁起向沙边。>
<忽得三巴信，郎归未有期，只言风浪险，不是薄情儿。>
<粤客龙须席，吴娘鸭嘴船，一声兰桨发，惊起月中眠。>
<尘中不可居，何似远游好，便欲凌风飞，乘秋拾朱草。>
<月明阶悄悄，影只腰身小，谁是鶱翔人，愿为比翼鸟。>
<倚崖坐孤石，北对五老峰，中有千尺虹，挂断岩上松。>
<帘帏照明雪，美人起常早，行看玉阶上，一夜长瑶草。>
<曲径馀榛路，穹碑剥藓痕，空廊僧不住，邻媪为开门。>
<镜悲鸾独舞，射感雉双飞，早认色空是，晚知婚宦非。>
<密幄千重碧，疏巾一拶红，花时随早晚，不必嫁春风。>
<相见能几时，相思复万里，愿作南浦云，随君度江水。>
<天坠白玉簪，矗作君家林，忽尔天籁发，珊瑚环佩音。>
<自嫁单于国，长衔汉掖悲，容颜日憔悴，有甚画图时。>
<老树冰霜晚，孤花天地心，翛然怀远韵，相对意弥深。>
<夜雨生白发，怆然青灯语，日出愁更深，应知不关雨。>
<老鹤爱云栖，石洞自天凿，秋风时一声，飞云散寥廓。>
<皎皎冰玉姿，挺挺苍翠质，精白一寸心，常捧中天日。>
<浪说三遗矢，犹堪一据鞍，君王不自试，耳目信人难。>
<芳原晴睇望，隐隐见荒林，鸟向青田去，云还碧涧阴。>
<至今千丈松，犹伴数岩雪，不见纤尘飞，寒泉皓明月。>
<香来著吾怀，先想纤纤手，果遇赠香人，经年何恨久。>
<艺兰北涧侧，涧曲风纡馀，愿言植根固，芬芳长慰予。>
<多求待心足，未足旋倾覆，明知贪者心，求荣不求辱。>
<董氏娇娆性，多为窈窕名，人随秋月落，韵入捣衣声。>
<尊嫜有严命，妾不获从夫，去去犹回首，谆谆别小姑。>
<斜日清源北，浮云岱岳东，故山归路好，不得与君同。>
<偃蹇复何为，把经倚庭树，忽惊山鸟喧，登楼看秋雨。>
<今日寻此梅，危行石涧东，花神欲宣令，万铎悬春风。>
<我琴未弦时，浑然心与耳，自从识开指，反为琴所使。>
<拂儿虽草创，日用最相亲，莫遣维摩室，潜生庾亮尘。>
<一自饭胡麻，仙踪隔彩霞，空馀双涧水，流出碧桃花。>
<文犀无处觅，金锁已尘寰，满目沧江迥，渔舟自往还。>
<浮云看世事，如水见交情，此道令人弃，悠然想太羹。>
<秋风雪月天，花竹鹤云烟，诗酒春池雨，山僧道柳泉。>
<路缘清涧转，门对白云闲，每每看图画，令人忆故山。>
<春雨欲晴时，山光弄烟翠，林间有高人，笑语落天外。>
<结庵已忘情，植竹更端操，迢遥月上床，习静谁能造。>
<深浅生涯足，浮沉世念轻，莫贪钩上饵，去作鼎中羹。>
<昼永卷书困，时闲挈杖清，草虫空踯躅，巢燕费经营。>
<密叶秋逾润，幽花晚更妍，去来谁是主，试问白头禅。>
<二月江南道，关关春鸟啼，欲知游子梦，芳草白云萋。>
<弭棹月三更，秋砧断复续，听砧了不愁，翻理无愁曲。>
<谁道林莺老，金衣薄更新，春来复春去，老却听莺人。>
<苍髯拂翠羽，有意伴臞仙，共结岁寒约，村烟望水边。>
<戢戢红葩静，亭亭翠幄深，可希金玉誉，恨是未虚心。>
<素面倚栏钩，娇声出外头，若非是织女，何得问牵牛。>
<此日故乡酒，应怜千里违，是处萋萋草，王孙归不归。>
<樛枝卧龙蛇，冷蕊缀冰雪，千里故人心，今年为谁折。>
<物理窥开后，人情照破时，能将一个字，善解百年迷。>
<岁晚风号寒，琅玕半吹折，虽残栖凤枝，终抱凌霄节。>
<晓色桃蒸霞，春阴柳垂雾，为问桥下船，沿流到何处。>
<步屧越台上，诛茆越台下，越王复何在，松风自潇洒。>
<泥沙埋自昔，嘉号得今传，未试真风韵，那知启自天。>
<寒潭明似镜，秋半净于扫，携酒荡兰桡，月出林端早。>
<天寒好风日，清香透窗纱，谁知蜜脾底，有此返魂花。>
<远逐风尘路，遗书满目愁，思君不成寐，月上看牵牛。>
<人皆知道德，性命岂精详，今知孔孟外，别自有主张。>
<白发贫江南，青衫老江北，井渫人不食，伊谁为凄恻。>
<江南仲春天，细雨色如烟，丝为武昌柳，布作石门泉。>
<青帝留行迹，岩前春不归，尽从霜与雪，君看碧依依。>
<灵剑经年匣，决云谁为高，报人如有道，何忍问吹毛。>
<花摇知白鹭，水落见红螺，一片萧疏雨，声先到芰荷。>
<含情辞汉宫，一去天万里，欲写琵琶词，无由献天子。>
<我托南车去，君挐北辔还，相看一梦里，好入画图间。>
<千山鸟飞绝，万径人踪灭，孤舟蓑笠翁，独钓寒江雪。>
<动静贵一如，妙处非块坐，高人定不死，枕此白云卧。>
<园果垂丹实，园丁日夜看，未曾供寝庙，不敢献中官。>
<欲待此君醉，窃分凤尾馀，他年杀青手，高节为君书。>
<自知身是患，常谓道无名，欲作闲中友，随缘论养生。>
<人争汉口渡，日落阳台坂，鼓吹隔岸闻，楼观排云见。>
<田中多峭石，苍玉乱攲斜，怪似湘中见，封域近长沙。>
<独鸟下高树，遥知吴苑园，凄凉千古事，日暮倚阊门。>
<远师不染性，持此遗陶公，三径虽云好，了知色是空。>
<我爱通羊好，宗英迥出尘，文章与政事，今复见何人。>
<国破山河在，宫庭荆棘春，衣冠今左衽，忍作北朝臣。>
<掩关麾俗子，裂网禁畦丁，台下鱼相贺，溪边人独醒。>
<鱼乐吾亦乐，其如网罟频，渊深饵不取，百尺虚垂纶。>
<白发悲心事，青阳逼岁除，江城回客枕，寒漏四更馀。>
<积雪连旬晦，江空岁晏时，客途偏感慨，忍诵蓼莪诗。>
<与月隔一簟，去天争半篷，若无篷与簟，身在大虚中。>
<园中有奇货，雨满瓜芋田，一饱吾已足，望山思悠然。>
<岁去归何处，灯来伴此身，分明无事夜，也作不眠人。>
<压枝高下锦，攒蕊浅深霞，叠彩晞阳媚，鲜葩照露斜。>
<悄悄禁门闭，夜深无月明，西窗独暗坐，满耳新蛩声。>
<荷芰藕生莲，每忆心中苦，拟掇断根苗，丝结千千缕。>
<古墓石棱棱，寒云晚景凝，空悲虎溪月，不见雁门僧。>
<得一万事毕，一居何所安，更能忘却一，即此是金丹。>
<花蛇及干蝎，亦疗脑旋风，乌头勿单使，麻黄更要芎。>
<暝色兼荒远，初分浦淑烟，应知汉江佩，月竹斗娟娟。>
<峭节虚容物，清标直中绳，杖有削圆厄，提携先模棱。>
<翩翩凌波仙，静挹君子德，平生出处同，相知不易得。>
<并与杞同赋，旧尝闻雪堂，先生澹无欲，亦复爱清香。>
<母德思齐盛，天心奋豫初，青晖凝辇路，佳气拥宸居。>
<不种忘忧花，但栽怀梦草，梦长在君傍，何惜忧终老。>
<畎亩心常白，江湖眼尚青，悠悠今古路，一一短长亭。>
<原非人力建，造化琢磨成，一枕游仙梦，蟾波白昼生。>
<支机何代石，风截秋云根，一叶下人境，坐令台榭尊。>
<处处逢头路，头头是故乡，本来成现事，何必更思量。>
<有客秋到山，山高月色大，持赠明府行，相随到呈迈。>
<何处寻春信，江南路渺漫，夜深山月白，疏影隔窗看。>
<恩酬期必报，岂是辄轻生，神剑冲霄去，谁为平不平。>
<手持黄竹竿，独钓烟江浦，夜来不醉归，买蓑为秋雨。>
<一艇烟波里，垂钩傍月亲，风尘回首地，多少未归人。>
<野阔早霜明，林空凉吹动，一犬吠人来，松窗破秋梦。>
<绚丽繁霞彩，荧煌瑞锦堆，夜深疑睡去，日暖怕慵来。>
<白鹿仙车去，无人猎古台，空馀烟峤月，曾照越王来。>
<山雄云气深，树老风霜劲，下有考槃人，超摇得真性。>
<清飙动萧瑟，翠樾减婆娑，却爱夜来月，满窗寒影多。>
<黄昏雨气浓，喜色满南亩，谁知一夜风，吹放门前柳。>
<我爱山中住，山中秋复春，白云长罨户，来往断无人。>
<举国听桓子，呼天诔孔丘，可怜倚楹女，徒为鲁君忧。>
<寒飙荡月华，桂树渐无叶，一叶落人间，变作阶前荚。>
<许负往昔矣，天纲今何之，谁知千载后，复遇林君奇。>
<海日忽沉沉，云含雨气阴，通天一道水，吹作瀑花侵。>
<旭日明春涛，晨风发清扇，瞥尔吕梁洪，飞湍去如箭。>
<夏热秋逾甚，寒梅暑亦开，无尘管城子，幻出雪枝来。>
<何以高吾枕，北窗扬晚飔，莫将周蝶辨，虚拟上皇时。>
<人为天地心，体焉天地同，病于有我私，不能相流通。>
<水花分堑弱，山木抱云稠，更宿招提境，还同惠远游。>
<摘玉毁珠玑，蒙庄有深旨，向郭不能传，千载付吾子。>
<局上闲争战，人间任是非，空教采樵客，柯烂不知归。>
<扫地夕阴满，把杯江月生，绿蕉三五叶，先已著秋声。>
<月出大江白，山近高城青，我归掩蓬荜，君去逐浮萍。>
<轻薄如蝉翼，择兮风未休，烦劳汝威重，镇压彼轻浮。>
<狙裹周公服，优蒙孙叔冠，无论𫘤儿女，神亦被渠瞒。>
<寒云栖短柳，疏雨洒平芜，不见旧诗客，空怜水满湖。>
<科头不出门，岁月已忘记，燕含花片来，知是春归去。>
<乐奏天恩满，杯来秋兴高，更蒙萧相国，对席饮醇醪。>
<美人汲深井，夜久井泉冷，独向明月中，徘徊顾秋影。>
<疳疮生眼畔，疳血化为虫，即渐侵于脑，和睛变作脓。>
<意气争官河，赳赳轻乃公，恒有脱死士，藏活为船佣。>
<矫劲神偏古，孤高韵自清，终令众恶草，不敢傍根生。>
<记得南园路，垂垂一树春，不知风雪里，还有弄珠人。>
<白石洞间路，吾家在其中，琴窗与书阁，一半是云封。>
<鸿雁隔春水，鹡鸰宿浅沙，翻飞共迟暮，终尔栖云霞。>
<四壁人声绝，榻下蚊烟灭，可怜翠微翁，一夜敲打拍。>
<片水涵烟岛，三山在屐前，秦皇何太苦，驾石倩神鞭。>
<碧虹跨平湖，远岫参差映，门影入波圆，五十三明镜。>
<凉天挂新月，寒竹影萧萧，幽人正无寐，桐叶响终宵。>
<兀坐掩房栊，捧心讵娇态，闻说金张儿，懒出堂前拜。>
<断鸿嘶极浦，远笛破寒烟，独夜三江客，归帆八月天。>
<倾心曾向日，在手幸摇风，羡尔逢提握，知名自谢公。>
<寄声谢轩帝，不必奏钧天，一碧九万里，横吹铁笛眠。>
<峭壁空翠湿，幽林烟霏清，峰巅忽长啸，疑是孙登声。>
<水石成芳岛，云林蔼暮晴，波光涵万景，不必问蓬瀛。>
<云起有真意，水穷无尽心，盘洲宁涸泽，天下要甘霖。>
<柳暗春风远，花飞香梦残，夜深明月度，寂寞玉雕阑。>
<愚者昧其觉，贪生还一梦，不见餐霞人，唯见古时洞。>
<白石映青苔，百丈深见底，临流问楚客，何似新安水。>
<昔人怀故主，季世绝贫交，汝胜炎凉者，年年归旧巢。>
<素艳羞妆额，红膏妒雪肤，宁临白刃死，不受赤眉污。>
<汉使楼船出，三山隔海波，灵槎不识路，还解到天河。>
<情知故旧长，话觉寒宵短，何如𧏖珠连，未许茧丝断。>
<虹截江雨收，龙驱岭云散，渔屋起炊烟，舟人日晡饭。>
<霞佩缀仙班，春风拥髻鬟，应无世间梦，怅望碧溪湾。>
<失意穿罗袖，缘情恋绣床，妒遗衣上粉，狂觅酒边香。>
<百中巧争能，一呼眦欲裂，眼底无秋毫，空中有毛血。>
<关晚牛羊下，城高鼓角清，道傍迎候吏，马首拜诸生。>
<高谢三公府，来耕五亩园，园中有何好，老子笑无言。>
<流水小桥西，东风路欲迷，渔郎莫回首，不是武陵溪。>
<山人水竹居，画图看更好，十年不归来，茅屋秋风老。>
<跂跂有足蛇，脉脉无角龙，为虎君勿笑，食尽虿尾虫。>
<孤根春意动，忽放八九花，莫将稀疏看，清香浩无涯。>
<久雨闭园扉，未识春深浅，啼鸟破微晴，茸茸草如剪。>
<秋高山气佳，木落江水静，意固不在鱼，鱼惊钓丝影。>
<山中多药苗，往往发香气，不知采药人，曾嗅此香未。>
<出山逢老人，入山化黄石，千载石人前，纷纷拜行客。>
<西戍夕阳晴，东城石镜明，有山名八字，供作两眉横。>
<老马宁为驹，即且或甘带，名迹吾不嫌，全生聊远害。>
<雪埋凤林寺，浪打鹿门山，今日江风恶，郎船劝不还。>
<灵地无纤翳，洁庵无点尘，琼蟾圆皎皎，光透九天明。>
<池水欲成墨，古碑临罢时，闲从崖石上，风雨挟蛟螭。>
<风转万年枝，冰开百子池，多男应禖祀，瑞气恰来时。>
<霜鼓四更转，冰轮三丈悬，冲寒又上道，忆杀画船眠。>
<便欲开船去，因君更写蕉，要知相忆地，叶上雨潇潇。>
<警雁避罗舠，江长起未高，眼𢬵一饷后，看到入云梢。>
<谤言三至后，直道叹何如，今日蓝溪水，无人不夜鱼。>
<造化抟清气，秀出天城山，青松伴僧老，白云如我闲。>
<落日船头浪，春风江上山，家园几千里，却向梦中还。>
<寄语采莲伴，谁知莲苦心，齐桡翻弄曲，若个是知音。>
<欲与梅为友，常忧不称渠，从今断火食，饮水读仙书。>
<人道时苗事，怀廉不近情，犹胜尸素去，行李属归程。>
<万山围欲合，一水去仍遥，不识方干宅，桃花满路飘。>
<罗幌寂无人，玉阶秋草绿，永夜不成眠，飞萤照华屋。>
<亭上可率饮，林间宜率吟，每于诗酒里，寓我率然心。>
<劳鲂莲渚内，汗马火旗间，平生血诚尽，不独左轮殷。>
<辈行有后先，志节无今古，君看锦绷儿，楚楚已可数。>
<十年归旧隐，不听蚤朝啼，却向蓬蒿里，昂藏对竹栖。>
<一蹶陨平芜，神灵为汝道，下有思子人，上有伤心草。>
<目极江天远，秋霜下白苹，可怜南去雁，不为倚楼人。>
<夫君活国手，爱此隐仙字，行再出刀圭，可使民久视。>
<妾心如石坚，望朝复望夕，夫归傥不信，全身化为石。>
<青山明夕阳，白鹭立秋水，忽闻渔笛吹，令人思无已。>
<一雨众山绿，姚江春水生，云林回首处，方觉去舟轻。>
<南风吹我襟，独坐邀明月，心事寄朱弦，可对青天说。>
<窈窕东北峰，到眼佳有馀，行人日攀缘，岂知供我娱。>
<千里及归鸿，半天河影东，家人森户外，笑拥白头翁。>
<官失学四夷，寂寥洙泗滨，至此每再拜，西方有圣人。>
<海上游梅福，吴门更不归，仙源流夜壑，何处有花飞。>
<吴越争雄日，区区在用兵，空馀争战地，无处不高城。>
<三步五步廊，千株万株雪，阿大故濯濯，与雪斗清绝。>
<郁郁烈洲树，宛然江水间，行人自不上，妒杀道金山。>
<平台依渌水，喧静称垂纶，祇恐非熊兆，江湖异富春。>
<朝来送归客，复此长河湄，立马折杨柳，已无前日枝。>
<绿橘阴虽改，青山色自新，偷闲时挟册，来访读书人。>
<颢气自澄穆，碧波还荡漾，应有凌风人，吹笛君山上。>
<映水一枝开，春从笔底来，高楼漫吹笛，终不点苍苔。>
<月届今宵望，圆殊昨夜看，澄湖秋万顷，涌出紫金槃。>
<奋迅鸣沙碛，欢娱佐玉堂，阅音思魏武，解秽笑明皇。>
<右军墨池月，照我复照谁，千里忽相到，中峰多病师。>
<望乡白云中，家本白云下，白云何当来，化为千里马。>
<爆竹烧残岁，家家把一杯，西湖元自好，只是欠徘徊。>
<渊澄如止水，泉活有馀波，梅到清香处，君应风味多。>
<佳人天一方，岁暮音书绝，一枝持赠君，犹带去年雪。>
<五王同帐日，花萼正辉光，一自玉环入，齿寒唇亦亡。>
<五色曾呈瑞，绿毛从古稀，碧潭凝染色，逐藻长毛衣。>
<久不陟岩扃，秋光宛如昨，白云满地流，忽听松子落。>
<知音惭李令，问我复何为，道义惟添睡，功名只有诗。>
<近者虽似小，远望却成高，要知深有力，腹上逆生毛。>
<野眺旷无际，泼空云万重，无心闲点染，港口出渔翁。>
<水阔秋光变，乡心在客船，高楼见红柚，诗意写樊川。>
<坚轻筇竹杖，一杖有九节，寄语朔州僧，闲步秋山月。>
<日永三星正，风薰万宇凉，要知垂艾意，期与庶民康。>
<朝醉长安花，夕醉襄阳月，至今花月间，不见醒时节。>
<扰扰复扰扰，浮尘飞不了，回首望京华，云边过一鸟。>
<欲识古人趣，当玩古人心，古人既自得，视古犹视今。>
<神龙生九子，谁道不成龙，灵泉本在田，为雨疑乘风。>
<荧荧枯蚌中，急雪洒不灭，西风明日晴，双花为侬结。>
<后皇权植物，奴婢遍江干，绣蹙一林橘，高擎黄玉团。>
<洪江通海潮，朝往复暮来，岊水下洪江，何时逐潮回。>
<清晨策蹇驴，正见梅花发，独往灞陵桥，千峰乱飞雪。>
<江上春潮静，舟中日似年，不须生羽翼，无事即神仙。>
<穴土谁为洞，温凉欲自私，人间有寒暑，坐此岂容知。>
<丛生山上下，影在月中央，受性老弥辣，开花晚更香。>
<倚竹候秋声，闲苔伫明月，时闻宿鸟惊，微风动林樾。>
<短桥流不去，回波相激鸣，度我幽寻屐，千花隔岸明。>
<涪山信有灵，送客六月雨，晓行如深秋，午憩无点暑。>
<平接上峰去，忽从林莽颓，奇情供一径，并送此中来。>
<按拍坐君侧，珍珠一线长，歌喉本鹦鹉，赢得作鸳鸯。>
<抱叶微沾露，临风响遏云，偶然鸣木末，非欲使人闻。>
<阿堵本何物，贯朽殊堪羞，空囊留得一，千古钦清流。>
<嫩叶生初茂，残花少更鲜，结根龙藏侧，故欲并青莲。>
<磊落终休矣，艰难晚见之，罔知当世事，殊悔少年时。>
<对舞鸣仍和，双飞去复回，归家千载远，丹灶付苍苔。>
<寒溜浸幽壑，危亭点翠微，忽惊双鹤唳，有客款荆扉。>
<兰吐宜清夜，香惟风露知，露华多在蕊，风势不成枝。>
<秋日更可畏，所宜惟暴书，反身还自笑，均是蠹书鱼。>
<少女拜新月，临阶幽意多，但祈夫婿贵，不愿似嫦娥。>
<山上白云深，云中出飞瀑，回看不见源，疑从天上落。>
<玲珑白玉斝，置在翡翠盘，清池明月夜，怪尔生秋寒。>
<时止则须止，时行则可行，时行与时止，人力莫经营。>
<矗矗万琅玕，风枝带露寒，何当傍金阙，天子御楼看。>
<冷馀红浪破，消尽紫沉烟，正是愁无托，杨花忽满川。>
<片影云边没，孤声月下微，云霄千万里，何似故巢归。>
<寺甲于江左，身迎入禁中，如何净居殿，饿杀老萧公。>
<忆昨登临日，卿云正四翔，重来穷目力，天末起祥光。>
<独坐倚山阁，山深树影重，客心何所寄，云外两三峰。>
<言笑不可觅，暗风吹庭隅，开门见萝月，恍惚照髭须。>
<古苔矶上立，钓为月明垂，夜半清歌起，无鱼钓得诗。>
<柳墙高于花，怒飞方可至，奇哉游夏徒，吐辞作雄翅。>
<柳桥通窈窕，客辔按玲珑，蒲剑一溪绿，酒花双颊红。>
<一囊置我琴，一囊置我笛，明月照寒江，扁舟吊采石。>
<濯锦江头树，移根药砌中，只应春有意，偏与半妆红。>
<郴阳古名邦，四座拱山色，秀气钟异人，阛阓俨仙宅。>
<寄书向知己，不解作家音，男儿铁石志，总是报君心。>
<谁言府中居，自得山中乐，独醉还自醒，无人事酬酢。>
<遗殿空长闭，乘鸾自不回，至今荒草上，寥落旧花开。>
<落叶频惊鹿，连峰欲映雕，此生诗病苦，此病更萧条。>
<朝朝一味豆，对对几缸兰，风动香逾远，不禁人倚栏。>
<春水绿迢迢，空江自落潮，桥头两竿日，烟外酒旗飘。>
<浪道渔家乐，供输亦未闲，君欲长安稳，隐于徒隶间。>
<众评白傅谥，谁得乐天心，小太宗英主，临朝谥醉吟。>
<天畔数声钟，听之清思发，独起步空阶，但见空山月。>
<天时不可齐，天心不可违，君子能知天，手转丰凶机。>
<贱宜人弗齿，贫遣日劳心，不著新诗句，春愁那可禁。>
<山涧雨初收，涓涓水乱流，树根一片石，童子坐牵牛。>
<野航谁谓小，恰受野人身，载我欲何向，五湖烟水滨。>
<藜杖同僧扣，应门野叟闲，放他猿摘果，莫把白云关。>
<林日不到地，溪风常满船，雨馀黄犊健，天际白鸥眠。>
<乾坤有精物，至宝无文章，雕琢为世器，真性一朝伤。>
<江县春光早，红梅却放迟，是谁枯彩笔，写得向阳枝。>
<不作风波民，已铸赫胥印，同好岂无人，望崖行少进。>
<边书犹插羽，世用在持矛，空言客何务，问事其少休。>
<深林四无人，徙倚白云坐，山风日暮来，吹我鹖冠堕。>
<苍云何处飞，白雪一以快，君莫问竹林，兰亭幸犹在。>
<天下梅花主，扶桑文字祖，这个正法眼，云门答道普。>
<曾无千岁人，安见千岁实，聊效昔所投，琼瑶报非一。>
<携妓东山去，春光半道催，遥看若桃李，双入镜中开。>
<珠箔上银钩，春花压翠楼，笙歌何处响，鹦鹉对人愁。>
<倚棹春江上，横舟石岸前，山瞑行人断，迢迢独泛仙。>
<一与刘园别，春风到海隅，墙阴草争绿，留得屐痕无。>
<迟迟晓履移，欲去犹返顾，了了知心人，一笑隔烟雾。>
<种麦不种芝，芝生在中阿，至今芟麦人，兼唱采芝歌。>
<秋香五株桂，谢氏还几株，要识乾坤中，鲁国今一儒。>
<芳草递春风，三山立桂丛，柳条随驾绿，花蕊上林红。>
<春前一寸雪，春后一犁金，万里烟瘴息，九农和气深。>
<举善甲期会，凿城计户口，所在置沼池，积水良可久。>
<茅屋临溪口，小舟䌫初解，月上渔灯黑，溪翁方捕蟹。>
<客心同日月，昼夜转双丸，那禁云山里，江流更几盘。>
<月下弹瑶瑟，花前弄玉箫，宫沟水清浅，信是不通潮。>
<决去先生勇，怀安二子惭，向令犹在坐，楚市赭衣三。>
<小水通大河，山深鸟宿多，主人看客好，曲路亦相过。>
<荒凉野店绝，迢遰人烟远，苍苍古木中，多是隋家苑。>
<谁谓籊籊竿，乃不如劲草，北风动地来，直节未易倒。>
<娇态殿馀春，芳名艳花谱，樽酒暖风前，僛僛为君舞。>
<天外五峰攒，盈盈袅翠鬟，长风吹海树，指点认家山。>
<箨脱始犹青，粉滋旋变紫，斩伐不须加，森然自堪倚。>
<春风双眼开，落日孤帆去，相对默无言，悠悠渺云树。>
<道不远于人，乾坤只在身，谁能天地外，别去觅乾坤。>
<四出花中异，三开格外芳，名高评月品，韵胜霸秋香。>
<谢客怜高会，西池春草生，谁知深洞里，还共听新莺。>
<何处观朝阳，日日天东极，吾人孤凤鸣，长向朝阳立。>
<阴生为月窟，阳生乃天根，阴阳互相长，天地寂无言。>
<帆开建业水，人上豫章台，许令蛟腥起，滕王雨色来。>
<平生独爱山，日日频跻攀，自得山中趣，结庐万山间。>
<万山飞不出，有屈向谁伸，寄语弦歌宰，留心且为民。>
<君归一水遥，魂断木兰桡，赖有南轩竹，清风慰寂寥。>
<独鸟怨遥夜，冷萤明远陂，且弄碧萝月，莫问出山期。>
<苍根封古苔，空腹餐冻雪，老意暗生香，丁宁勿轻折。>
<江都全盛日，锦缆引龙舟，画楫三千女，空馀邗水流。>
<完得一局棋，除此一袭衣，何去何来兮，白云共依稀。>
<独舞依磐石，群飞动轻浪，奋迅碧沙前，长怀白云上。>
<峰高觉涧深，山转疑路绝，村远投宿迟，松梢挂新月。>
<雾鬣如无笔，霜蹄不带埃，直言明眼著，若个是龙媒。>
<长日开闲境，春风美鼻雷，黄䌷依旧暖，牙鼓莫相催。>
<为余三月住，寄食赞公房，却问香积饭，何如太乙粮。>
<昔闻云中仙，遁迹人间世，青松将十围，苍鹿亦千岁。>
<麦畦微雨过，日照青湿湿，牧童坐短蓑，牛卧寒鸦立。>
<有人抱幽真，偏适林野趣，要之等喧寂，乃是安心处。>
<栏外见春迟，朝来雪一枝，不知初发处，误道已残时。>
<晨兴坐兹谈，而亦坐兹食，为言同寓子，尚念埴者力。>
<夜思经世务，神倦方熟眠，晨朝气清爽，良心还烱然。>
<湖上烟花暝，湖中丝管催，木兰双桨在，何处莫愁来。>
<壁上烟森森，道旁石齿齿，举头不见人，但见前人履。>
<蝉性极清高，愁吟类楚骚，炎天风露薄，度日亦嗷嗷。>
<百年嗟荏苒，千里痛萧条，忍逐东流水，无期任所飘。>
<篱菊抱香死，化入岁寒枝，依然色尚黄，雪中开更奇。>
<母老儿亦老，何幸得生全，故乡有敝庐，菽水尽馀欢。>
<渔师来卖鱼，船小风荡漾，得钱瞥波去，不怕江流涨。>
<叔慎骑乌马，僧伽把漆弓，唤取长安令，共猎北山熊。>
<两椅熨秋竹，一帘捲霜藤，山风长夜寒，兀兀挑青灯。>
<附渚依汀者，丝纶掌握中，共悲名利客，故醉武陵中。>
<重锦褰妆幕，轻罗换舞衣，钗头双燕子，先向社前飞。>
<脱帻吏休后，凭轩风快馀，瀑泉增濑急，新叶补林疏。>
<先人旧所理，汾曲有田庐，何意求闻达，弹琴自著书。>
<促路蜉蝣短，雄心日月长，玉床飘穗帐，犹自恋余香。>
<索文僧送纸，赌酒客争棋，定要全无事，何由更有诗。>
<雪学嵯峨山，山似霮䨴云，云山何以辨，云白山色青。>
<读易苦解事，阅世涕横臆，如何中天日，未见群阴息。>
<急涧无停流，行云那得定，不息奔竞心，山林亦非静。>
<烂醉君莫辞，宁忘前日事，瓶罄罍复空，开窗读老子。>
<冰溪时咽绝，风枥方轩举，此处不断肠，定知无断处。>
<饮马月明里，晓窗闻洞箫，夜深人不见，竹露滴芭蕉。>
<微月淡芜城，飞萤纵复横，蛙鱼凉亦乐，跳港触荷声。>
<中宵棹讴发，菰蒲翳明月，月黑君忽行，恐堕蛟龙窟。>
<日落碧簪外，人行红雨中，幽人诗酒里，又是一春风。>
<蜂翅初试黄，豆蔻花渐吐，小姑未许人，不敢下堂步。>
<有意寻幽胜，跻攀固所怀，如今岭路稳，鞍马不须回。>
<斜日回塘静，红莲花半开，双双鹡鸰鸟，窥影去还来。>
<前山无夕阳，犹问夕阳洞，天寒人不行，山僧出相送。>
<楼上吹箫罢，闺中刺绣阑，佳期不可见，尽日泪潺潺。>
<心绪浑无定，春空百尺丝，梦随蜀帝魄，啼血向花枝。>
<善处忧难作，能持事自修，腹心无外物，蛮貊亦怀柔。>
<老火未甘退，稚金方力征，炎凉分胜负，顷刻变阴晴。>
<三尺云根石，七弦焦尾琴，清风生指下，弹出古人心。>
<六合同一色，二仪混莫分，何处瞻亲舍，茫茫尽白云。>
<自来烟雨景，最是大通多，两浆迟迟度，江风未起波。>
<一岁犹未满，九泉何太深，唯馀卷书草，相对共伤心。>
<槿花不见夕，一日一回新，东风吹桃李，须到明年春。>
<彩舟停画桨，容与得攲眠，梦破蓬窗雨，寒声动一川。>
<参军玩世者，醉德不醉名，天地馀抔土，古今诵达生。>
<参差江上笛，长似怨湘君，况复离群夜，高斋月下闻。>
<昨日枝头红，鲜鲜染人指，今朝寻不见，已在污泥底。>
<月晕大于屋，明朝风或雨，幽人总不出，斗笠久挂柱。>
<狼来咋吾羊，猩来窃吾酒，汝为百兽王，不闻一声吼。>
<暮宿见山亭，翛然心境清，饥民不忍听，那更候虫声。>
<散影玉阶柳，含翠隐鸣蝉，微形藏叶里，乱响出风前。>
<如梦复性坐，寻思境外忙，因缘开利钝，语默自清凉。>
<欲别牵郎衣，郎今到何处，不恨归来迟，奠向临邛去。>
<净居都葺了，馀地盖斯堂，不用栽萱草，无忧可得忘。>
<既具顶门眼，逐得少林髓，南山梵王宫，规模自唐始。>
<洞是何年辟，寻幽我乍来，拨云餐石髓，朵朵莲花开。>
<灵岩竞吐秀，百卉四时开，不假栽培力，天然锦绣堆。>
<涧沐爱深冷，晨光净如练，日出发未晞，白云满吾面。>
<湖光初照耀，山意转氤氲，望望空明合，水天何处分。>
<烟渚轻鸥外，晴峦画鹢前，何须苦联句，触眼白云篇。>
<以此叶阴凉，代彼青琅玕，但恐本质脆，不堪期岁寒。>
<行李晚萧萧，挑云过野桥，料应无别事，只是访渔樵。>
<不可无此君，种得百千个，试与较风流，此君可无我。>
<送君出南郭，江城春正明，重烟暗花柳，何处滇南程。>
<晚日欣帘捲，凉风觉袂摇，远吟高兴遣，长醉宿愁销。>
<主龙何处是，烟火两三椽，静卧知龙德，他时或跃渊。>
<天台采药客，此地菜留名，流水年年恨，春风岁岁生。>
<小月来相照，双眸老更青，人间无限事，且对静观亭。>
<天池方半亩，半亩尽荷花，借问荷花主，蓬莱是主家。>
<厓松何苍苍，下护幽人屋，夜寒不作声，为让幽人读。>
<尽君一夕欢，滞我三百里，风波仕路间，相知亦能几。>
<高低度岭频，清浅涉涧屡，恐已入天宫，山空无人语。>
<何年流水恨，昨夜小桥春，纵有相逢地，都无可寄人。>
<妾住小水边，君住青山下，青年不可再，白日坐成夜。>
<月白天宇高，仰见明星烂，坐久不闻钟，舟人夜中饭。>
<春云欲作雨，浮浮山带生，卧听芭蕉上，萧萧一夜声。>
<朝同猿鸟吟，暮与麋鹿游，吾生有良愿，舍此当安求。>
<阿旁□□□，严霜杀人鬓，刺□日千□，十年皆□尽。>
<宜春新燕帖，正旦颂椒花，乐遇重熙日，东风改岁华。>
<侵晓披头出，临窗教八哥，唐诗吟未会，一句只弥陀。>
<风隐正扬舲，帆流带夜星，殷勤不肯别，似惜蒋山青。>
<乘风发衡阳，徘徊此秋色，不因寄书来，休误上林翼。>
<放闸冷泉亭，抽动一天碧，平地跳雪山，晴空下霹雳。>
<客里逢秋景，思乡倍怆神，依然今夜月，不见去年人。>
<杜门聊守拙，利禄念俱灰，旧雨曾来客，如今雨不来。>
<草堂尘念少，岩壑有幽期，夜月孤山鹤，春风五柳诗。>
<啄木觜距长，凤皇羽毛短，苦嫌松桂寒，任逐桑榆煖。>
<斗醉石亦醉，无量不及乱，独醒谁得知，憔悴沧江畔。>
<小瓮今朝熟，无劳问酒家，重阳明日是，何处有黄花。>
<今观益公帖，老气肃锋铓，孙氏青毡永，宜开宝墨堂。>
<谁把银河水，直从天半倾，好流人世去，一洗四维清。>
<夜雪没毡城，闻箛三两声，漫山是猎火，照著汉家营。>
<野船春浪急，烟柳夕阳低，流水南还北，行人东又西。>
<不须冰与雪，自作一瑶华，人道水仙子，芙蕖是一家。>
<节义穷方见，高名荐玉京，一封天子敕，千载故乡荣。>
<雨过苔痕净，庭空日影迟，好怀谁会得，啼鸟在花枝。>
<黎仲者谁子，将来夺宋香，饱自宜村舍，心先献尚方。>
<霜白玉堂砌，乌啼锦树枝，小儿夸解笛，莫向月中吹。>
<大醉一斗馀，条条似鲸吸，小窗风雨中，写竹难免湿。>
<昨别征西幕，神闲务亦闲，此中可高卧，何必是东山。>
<盛世适亲逢，楼台得地雄，无形兼有象，俱在太和中。>
<通身百杂碎，谁解成褫得，鸡足紧收藏，当来问弥勒。>
<瓮面蛆浮玉，槽头水滴珠，未能如茂世，聊与义城俱。>
<迎气来归胙，宜春祝降祥，皇心勤治切，应喜寸阴长。>
<萧寺吟双竹，秋醪荐二螯，破尘归骑速，横日雁行高。>
<雨过江皋净，风来庭槛清，此君故人好，入夜听秋声。>
<八月江气清，凉风吹不歇，扁舟忆远人，长歌对秋月。>
<故里琴樽侣，相逢近腊梅，江村买一醉，破泪却成咍。>
<月高长握笛，风急骤添弦，欲问来何处，青天但默然。>
<巅崖出飞泉，百尺散风雨，空质丽晴晖，龙鸾共掀舞。>
<池水清且涟，萦转牵曲镜，照见柳叶斜，不似莲花正。>
<亭亭员干直，剪剪翠轮齐，叶散夜叉样，恶名谁品题。>
<博山燎沉水，凤巢拥群娃，双烟结一气，烂漫凌紫霞。>
<小鬟弹啄木，写出林间曲，空闻剥啄声，虚堂耿华烛。>
<巧剪鲛绡碎，深涂绛蜡匀，残英枝上隐，逾月逞鲜新。>
<采苦南山下，载咏采苦诗，舍旃复舍旃，此味人得知。>
<山空云气收，风定水声歇，双髯发短歌，轻舟荡斜月。>
<暖风欹绣帽，霁色称华裾，拾翠郊原遍，欣然共小车。>
<快马金龙鞭，独出西苑子，道逢探丸儿，劫持是郎主。>
<槛外当熊立，人情见亦惊，翩翩后宫女，冯媛独驰声。>
<鹏抟九万里，篱𫛩飞咫尺，所以达观人，亦各适其适。>
<日日花枝上，新声变转娇，何如逐鸣凤，天上协箫韶。>
<心不择时息，书不择时观，达理意无碍，豁如天地宽。>
<秋尽菊都荒，蜂犹采蜜忙，何如龟缩壳，此际已深藏。>
<兹行览得失，抚己动兢愧，暮景尚可鞭，毋使寸阴弃。>
<峰在西天竺，青莲千叶开，佛应无妄说，或恐是飞来。>
<月色初元夜，花香剪彩春，而公高阳客，翻作独醒人。>
<祖德道场下，往来三十秋，白头方问法，朗月特相留。>
<幽花照寒泉，秋光翠欲滴，扁舟彼何人，遥遥渡空碧。>
<载酒听莺语，春风到处吹，鱼峰如有约，蜡屐正相宜。>
<朱夏郁蒸时，晶瓜碧玉滋，疏帘三尺雪，小簟一枰棋。>
<人已就船眠，犬知何处吠，雨来闹秋江，全似茶铛沸。>
<刘阮林中路，苏黄渡口津，不知之楚客，何似避秦人。>
<云顶白泉飞，珠箔千重挂，仙衣惊尽湿，彷佛香炉下。>
<幸有先人圃，宁辞灌溉劳，丛生诸菜品，最爱抱娘蒿。>
<山中兰叶径，城外李桃园，岂知人事静，不觉鸟声喧。>
<窗外芭蕉雨，檐前蟋蟀声，如将不平意，相诉到天明。>
<北关怜翠幕，不是厌朱楼，故来呈燕颔，报道欲封侯。>
<情亲由得意，得意遂情亲，新情终会故，会故亦经新。>
<秋至池阁静，天高林薄疏，西园有佳处，那得与君俱。>
<文杏作雕梁，卢家白玉堂，武陵双侠少，下马入垂杨。>
<铁石挺孤标，冰霜抱贞素，一笑桃李空，嗟哉岁云暮。>
<烟波愁独立，罗袜不沾尘，请佩人何去，谁邻江上春。>
<我意岂在酒，衔杯聊乐天，客来同一醉，客去独高眠。>
<汩汩寒流细，烹茶取漫流，有时来枕畔，添作一丝愁。>
<白马看如练，苏台故是台，西施当日醉，飞向掌中来。>
<花叶虽相似，青青有本心，亦知霜雪苦，不忍负空林。>
<但爱梨并栗，不传琴与书，乃翁莫惆怅，它日举篮舆。>
<魄依钩样小，扇逐汉机团，细影将圆质，人间几处看。>
<已作亭下别，未忘灯下情，吟今欲就枕，更漏转分明。>
<耕田消白日，采药过青春，有水有山处，无荣无辱身。>
<缩席此相逢，摄衣遽然别，何以把赠君，清风及明月。>
<花魂偏作妖，鬼血藏金碧，腐草亦成文，点点留斑迹。>
<翩翩贤别驾，展足来帝乡，已见呈甘露，他年看凤凰。>
<极目天涯路，孤帆千里归，倚门人不见，唯见白云飞。>
<衰鬓频添白，病眼不成青，秋色无聊赖，寒光满户庭。>
<我乐非君乐，君忧非我忧，蓬蒿与溟渤，终老不同游。>
<问讯跛挈师，汝今亦知有，棒打不回头，乃尔能掣肘。>
<能怀望乡思，慎勿上东楼，海气常常雾，淮声故故愁。>
<悠然濠濮邻，会心岂在远，鱼鸟时亲人，不觉白日晚。>
<斫破夜叉头，取出仙人掌，鲛人满腹珠，𫚔鱼新出网。>
<迎风如欲斗，彻曙不知啼，旧得尸卿术，栽花总似鸡。>
<东方之既白，睡仙方展眉，夕惕无遑逸，不息纵天机。>
<三赋成会稽，四集始东楚，一洗凡马空，斯文有宗主。>
<三十已专城，斯亦未足贵，潘舆归故乡，吾乐宁可既。>
<只道沙坑近，招之阿那边，不知风雨夕，能过小溪船。>
<思涩不自胜，援笔真欲迷，那堪屋漏雨，供此不尽溪。>
<生长阳台下，分明见汉君，孤弦弹破梦，恍惚一行云。>
<蔚蔚傲霜叶，亭亭绿池畔，莫言盈尺材，要是凌云干。>
<二十学从戎，白头犹异地，谁知黑河流，尽是征夫泪。>
<梳头看明镜，中有春蚕丝，明镜不解语，少年安得知。>
<金蓓锁春寒，恼人香未展，虽无桃李颜，风味极不浅。>
<怨莺新语涩，双蝶斗飞高，作个名春恨，浮生百倍劳。>
<高人自无偶，独向亭中坐，日落山风来，时闻松子堕。>
<朝登青石岩，十步一驻马，亦有红颜人，倚马立岩下。>
<春色三分二，人生七十稀，蝶魂归蚁冢，花瓣泊鱼衣。>
<多许明是多，少许明是少，倘遇苏摸棱，恁处讨分晓。>
<卓锡飞泉流，人天大欢喜，来既无心来，止应何处止。>
<桂树淹淮客，椒丘寄楚辞，风流沧海上，何羡习家池。>
<辘轳何所用，注兹玉晶盘，阴山雪欲下，榻畔鸣琅玕。>
<不及莲根好，泥中得偶生，鸳鸯花叶下，双宿到天明。>
<河洛忘归路，东寻大吕亭，委心曾十载，不是爱沉冥。>
<蚊眉自可托，蜗角岂劳争，欲效丝毫力，谁知蝼蚁诚。>
<兹楼当胜地，高望极崚嶒，欲睹青天色，还须上一层。>
<水上春霞明，花开几千树，不是避秦人，人疑避秦处。>
<半抹红花满，山城物色新，楼台三界晓，花鸟万家春。>
<春归阆风家，功入天匠手，能将五色云，点缀当户牖。>
<长谷水千顷，青天月一轮，有尘飞不到，何处却生尘。>
<双鹤栖华表，仙山自此通，云霞自扃锁，尘土若为攻。>
<归路山花发，欣然折一枝，动容扬古路，不堕悄然机。>
<金丸手自摘，色味香三绝，从来天者全，风韵迥然别。>
<出游杳何处，迟回伊洛间，归寝忽成梦，宛在嵩丘山。>
<采摘日盈筐，香生比目房，食多能益智，本草有仙方。>
<净洗碧娟娟，颜色如少年，窗前风收雨，阶下笋行鞭。>
<谁与一毫端，示此无垢相，迦叶不可招，始悟色空妄。>
<卒然辄舛错，检点已千里，改是胡以预，造次必于此。>
<尊酒为君开，醉来忘去住，清夜对床眠，梦残蕉叶雨。>
<世事皆浮云，人间几朝暮，不知溪上山，犹有桃源路。>
<东家亦有施，西家亦有施，不知花阿那，空自颦娥眉。>
<佞幸传呼至，师臣伛偻迎，暮年灵寿杖，幸自可扶行。>
<乍拂芳池远，还窥绣幕重，莫将花片蹴，飞舞满筵中。>
<流传葛仙翁，此溪尝化龙，抱朴今何在，闲来问古踪。>
<一雪顿能晴，江山万里明，故胜茅屋底，空听滴檐声。>
<十月见蘼芜，青青似春浦，岂子歌长春，春色不敢去。>
<点额有墨痕，剖腹无素书，俗视如顽石，仙骑上太虚。>
<春风试茶处，潭上葛花开，去尽同游伴，伤心此独来。>
<呼童汲清泚，怡然坐临池，谁能知我怀，细雨来催诗。>
<曾排公子难，会是美人恩，偏馀歌舞意，潇洒叩柴门。>
<幽鸟啼自哀，秋风竹枝怨，哀怨情岂胜，月明寒影乱。>
<贾侯怀六韬，家有十二戟，天资喜文事，如我有香癖。>
<空濛天外林，璀璨岸头石，何许放舟回，寂然方自得。>
<乱山波上远，片片似修眉，山下蘼芜草，春来感别离。>
<云水最饶处，轮蹄无到时，夜蟾生佛面，春雪印僧眉。>
<芸阁藏诗谱，忘言对项斯，竹阴环短榻，况复月明时。>
<麈尾竖新义，字字天机流，其柰溪边石，顽愚不点头。>
<君留剑水浔，我卧弁峰下，十书九不到，思君无日夜。>
<积雨初开霁，柴门掩薜萝，空阶堕梧叶，露冷月明多。>
<幽谷生灵籁，虚岩落翠微，行吟兴未已，日暮竟忘归。>
<块破擎拳出，盘行转眼空，救荒非小补，粉骨不言功。>
<他乡逢素节，何处觅黄花，白发登高懒，将钱向酒家。>
<独坐檐宇间，林端瓷清赏，空山日落时，满屋秋虫响。>
<妾作下湖莼，郎作上湖莲，莲衣易飘落，莼丝长缠绵。>
<片石翳云根，隐映波光晓，君看直钓翁，机静忘鱼鸟。>
<窗中采莲舟，落日菱歌起，坐见浣沙人，红颜照秋水。>
<楚岸云空合，楚城人不来，只今谁善舞，莫恨发阳台。>
<恺悌见仪刑，从容侍杯酒，明月照孤桐，和风吹细柳。>
<殿上俄流血，沙中竟脱身，乃知燕刺客，有愧汉谋臣。>
<春陂昨夜雨，绿水潮来涨，应有放歌人，濯缨陂水上。>
<平泉醒酒石，曾置洛阳园，却笑醉不醒，无由传子孙。>
<轻雷不成雨，阙月却穿云，独倚南斋柱，长吟到夜分。>
<秋云摇曳时，残声在高柳，谁传冷风姿，知是承蜩手。>
<月出人未来，月缺人已去，好共借馀辉，相求直至曙。>
<相识三十年，身颠心不颠，有人还会得，即是地行仙。>
<聚书三十冬，插架三万轴，开卷时忻然，三公岂吾欲。>
<大地龙正蛰，江山望禾黍，枝间闻女声，苍林自风雨。>
<栽秧复拔秧，拔秧去恶草，恶草碍良苗，芟除故宜早。>
<病骥秋风里，盐车道路长，他年践霜雪，矫首看云骧。>
<庵中偃卧龙，阅世须髯古，人天共护持，半夜起风雨。>
<海上碧云尽，秋天开素屏，怀中馀彩笔，无处著丹青。>
<老懒问花事，尚与梅相看，苍然暮色至，只恐空吹残。>
<迎春发苍柯，映日在琼萼，欣欣各自私，先开还早落。>
<乾坤并万像，地狱及天堂，物物皆真现，头头总不伤。>
<金斝又闻泛，玉山还报颓，莫教更漏促，趁取月明回。>
<山水日已佳，登临同上下，衰兰尚可采，欲赠离居者。>
<泉来草木滋，泉去池塘满，委曲到庭除，清泠备晨盥。>
<汝返巴中路，千山尽子规，金陵啼不彻，况乃日斜时。>
<稻花垂金丝，弱如红蓝蕊，风起飏蜻蜓，含香点溪水。>
<习水巢登木，繁胎子吐生，似非凡鸟类，可惜捕鱼名。>
<一凤领四雏，夜作吾伊声，梧桐高拂日，好去瑞尧庭。>
<寒云将远空，叶落与飞鸿，汉苑秦陵外，凄凉是此中。>
<此行殊匆匆，天色不肯借，更待海棠晴，满意孤山下。>
<蹭蹬遭谗毁，空怀恋主情，贤人当重寄，或冀一人生。>
<怪奇存相法，妍丑出天真，此君无二貌，正是葛天民。>
<三三复两两，共偿丰湖约，谁云无管弦，鱼鸟皆成乐。>
<剑客学神仙，十年不敢试，除却小有天，能无不平事。>
<极目无边际，惟天与水连，烟中帆几点，若个是君船。>
<青山无隙地，会景方卜筑，那知藩篱外，隐予诚亦足。>
<马令园中本，移来村墅中，太官令却献，黄帕不来封。>
<忆父去时语，迩来七十秋，终焉不忍冠，洒泪望秦州。>
<日夕独往来，花竹静相对，身在万象间，意在万象外。>
<柳丝不禁梳，桃毳不耐雪，梅残剪春绡，永日霏不绝。>
<莫学卧鬓花，娇黄媚粉额，仙官道家妆，静处立标格。>
<惜尾矜还顾，恋群娇不飞，从来美好处，须戒隐藏机。>
<尺籍徵兵下，铜鱼使者章，临淄十万户，一半戍渔阳。>
<一从辞宰粟，饥饿隐空山，货殖门前客，先生不启关。>
<断虹跨曲岸，倒影涵清波，为爱斜阳好，回舟特特过。>
<秋水坠莲房，幽禽语夕阳，故园归未得，飞梦绕林塘。>
<六国钧南面，甘为北面臣，向微生一叱，几帝虎狼秦。>
<夜直藉藁寝，入朝徒跣行，虽知迫明诏，可惜欠陈情。>
<有生必有灭，无庵无可说，踢倒玉昆仑，夜半红日出。>
<野药随宜种，芎苗嚼最香，屐痕休厌数，桤树逐溪长。>
<手持净名经，高座挥玉麈，长爪何铮铮，庵头遍花雨。>
<晨起山楼坐，微风度雁音，青尊酣白露，时动北窗吟。>
<一琴复一觞，咫尺足容与，不作繁吹台，歌管日聒汝。>
<又见梅花发，枝枝影向西，可怜千万片，飞不到潜溪。>
<山果秋皆实，山花晚更馨，鸟飞时暗落，风静或微听。>
<幽居抱孤明，怀古思旧京，渴望宝连山，老桂不胜清。>
<云出山顶合，云归洞口封，地深人不到，白日下双龙。>
<踏雪寻梅花，雪梅同一色，不是暗香来，梅花寻不得。>
<拂拂生残晖，层层如裂绯，天风剪成片，疑作仙人衣。>
<浩荡天游志，名山欲尽探，心将钟阜月，随子到终南。>
<浓翠幕晴岚，春山古寺间，鸟啼花落处，曾共扣禅关。>
<潘舆随五采，三釜古今荣，兰玉盈阶砌，追攀千佛名。>
<重露覆千花，繁香凝畦圃，不忍日将晞，散逐微风去。>
<莆城如斗大，征额钜万积，逭责犹未能，馀润安可得。>
<象物名台势，琵琶出自然，登临得真趣，所乐类无弦。>
<黄金买吴儿，明珠换楚女，七岁作鸾歌，八岁能凤舞。>
<卧雪常山馆，孤吟气转雄，若逢洛阳令，闭户不相通。>
<天上河如带，盈盈落翠微，可怜中宿月，空照白猿归。>
<人境俱不夺，东西任该抹，七九六十三，相逢阿喇喇。>
<半夜披衣起，宛在梅花村，梅花开易落，白雪长到门。>
<山到江边尽，洲当水面横，鸣榔归浦慢，回首夕阳明。>
<皎皎关山月，征人看作愁，几回曾破镜，何日大刀头。>
<玉蝶正开时，绿稠红渐稀，移将永嘉种，梦逐漆园飞。>
<乐事苦无多，良辰岂长见，明年缀席时，要使茱萸遍。>
<有水足浮醴，宁拘秋与春，共将诗拟古，不必语惊人。>
<美酒留人饮，乘风纵客槎，秋潭夜深月，春屿雨馀花。>
<渴虬迸石出，下饮清冷湍，想当挥洒处，逸兴满毫端。>
<百丈泻流泉，寒光净野烟，涧蒲多九节，服食挟飞仙。>
<四十归燕字，千年外始吟，已将书北岳，不用比南金。>
<团扇写横枝，吴华可含咀，谁知江南春，消尽人间暑。>
<盱衡长史锋，缓颊中军笔，门外真长来，气压孙安国。>
<洗耳在潭下，饮牛在潭上，白鹭飞复来，烟中立相向。>
<仙老不知年，相逢问九转，袖中出宝书，历历皆云篆。>
<同年三百辈，荣悴几经心，复送君家去，离忧岂易任。>
<投我白羽扇，坐君嘉树林，池花照人面，池水清人心。>
<寒食少天色，春风多柳花，倚楼心目乱，不觉见栖鸦。>
<不见僧中旧，仍逢雨后春，惜花将爱寺，俱是白头人。>
<怅彼荆榛合，欣公杖履开，倘非人隐异，何许笛飞来。>
<休嫁弄潮儿，潮今亦失信，乘我油壁车，去向钱塘问。>
<子春恐事败，佟之坐水淫，二者过不及，何如我洗心。>
<闻有南河信，传言杀画师，始知君念重，更肯惜蛾眉。>
<青山不改色，绿树有新姿，昔人歌舞地，今见草离离。>
<血气有盛衰，理义无损益，理义要常胜，毋为血气役。>
<春池深且广，会待轻舟回，靡靡绿萍合，垂杨埽复开。>
<怡老堂前竹，如君好弟兄，裁为双玉琯，吹出凤凰声。>
<凤皇具九苞，是为众羽王，鹰鹯有劲翮，乃亦健翱翔。>
<微雨朝来歇，红芳缀满枝，多情花里鸟，应爱日迟迟。>
<洞小沿花入，花香出洞新，彩云飞不去，留作洞中春。>
<莫讶萱枝小，能施宫样妆，只缘沾染足，绝似杜兰香。>
<难与助为理，聊复共偃卧，文叔迫我甚，客星犯帝座。>
<春夜常如岁，何妨秉烛嬉，百花俱中酒，万竹自吟诗。>
<台城遣恨多，山阁今独倚，玉笙何处来，月照乌龙水。>
<南湖莲未稀，北湖莲已乱，鱼畏来舟潜，鸥惊去棹散。>
<直舍灯明里，还摛应制文，宵寒霜漏永，赖此助微醺。>
<岭北芭蕉树，虽多不著花，岭南花且实，香者在龙牙。>
<古邑今为田，城闉复何有，时见遗世人，长歌一回首。>
<巢馀太古雪，人有正始风，头如雪絮白，面作春桃红。>
<君从蜀江回，遗我一端锦，鸳鸯穿芙蕖，飞上合欢枕。>
<华屋落山丘，悲歌咏曹植，故有主林神，百年依正直。>
<商也能为政，明时尚棘栖，万公窗岫色，何似对梁溪。>
<异乡寒觉早，故国信来稀，秋风江上望，一雁正南飞。>
<江南拨镫法，寂寞冷天涯，阿谁春雨后，貌得翠蛾眉。>
<汗虱亦我液，疥虫亦我肌，喉间冲败絮，鸟爪复奚为。>
<瀑峡生烟暝，山杯坐不归，笼灯过潭水，疑有玉龙飞。>
<接叶深为翠，双葩浅作黄，因怜合欢意，纱幕覆鸳鸯。>
<直节豸献角，低枝鸾振羽，古色镇苍然，非烟亦非雨。>
<溪水绿悠悠，高楼在溪上，日暮望江南，舟中采菱唱。>
<西湖多胜景，飞盖喜相陪，暑气迎秋尽，江声向夕来。>
<移根近轩墀，不使众草没，会见黄金英，泛我杯中物。>
<清贞表独立，半蕊便风流，信有魁天下，群芳未转头。>
<郁郁长条抽，林间翠堪剪，背岭山气浓，幽人趣不浅。>
<挟策博塞殊，愚智相千万，反躬诚且乐，此事要早办。>
<苇绡攲鼠穴，翠质临螬井，自破核不钻，通行冠可整。>
<但见蹙红巾，未闻衣黄里，一试缕金裳，世职真西子。>
<池上无陀石，千人列坐曾，如今趺夜月，唯有一山僧。>
<迢迢清夜梦，应到集灵台，翠羽凉风发，还从水殿来。>
<匣中三尺剑，天上少微星，勿谓相去远，壮心曾不停。>
<小驿维梢坐，来帆自若飞，不堪游兴尽，欲作向南归。>
<何敢爱筋力，无劳戒励重，但当知讳字，闻说是雅中。>
<杨花池上飞，燕子梁间语，从此送春归，能消几番雨。>
<幽芳不自媚，白日净依依，风露已如此，山中人未归。>
<明河欲西垂，树杪大星落，隐隐远烟消，霜天一声角。>
<十年红紫□，容易怨春园，不向瓶中见，还从檐上看。>
<急雨捎溪足，斜晖转树腰，隔巢黄鸟并，翻藻白鱼跳。>
<钗安葳蕤爵，耳施明月珠，试向小姑看，小姑道相宜。>
<理甓完新甃，披沙挹旧清，一瓢遗味在，隽永若为名。>
<残历馀几日，坐叹年光促，不须悲旧年，洗眼看新绿。>
<莲生污泥中，其叶何青青，人生有恒性，云胡荡于情。>
<回飙送雨来，岁暮寒云起，鸣弦杂散丝，隔坐闻流水。>
<立缟芳桂阴，置汝固已当，他年莫姓丁，止厕子侄行。>
<仆夫顾且惊，于菟啼林薮，乃是巉岩傍，流泉挟石吼。>
<天风开瘴烟，独立山椒雪，神人藐姑射，相对成二绝。>
<云生不翳空，日上难逃影，相逢一笑中，何须重反省。>
<客随陶令遣，斋甚太常严，傥或非黄奶，那知此黑甜。>
<芳草鹧鸪啼，东日复入西，我亦南归客，闻之泪满衣。>
<大音易销沉，天地终何有，茫茫东海沙，斯人岂长久。>
<笏引上天梯，鞘鸣奋地雷，谁云天尺五，亲见玉皇来。>
<桥上山崚崚，桥边石齿齿，差畅游人怀，奈伤驭者趾。>
<屋外山云湿，门前溪水寒，禅心安未稳，明月上蒲团。>
<君耳污□□，□□□□湾，首阳落第二，前已有箕山。>
<昔时炼液人，凿井湖山侧，即今井中泉，犹带丹霞色。>
<尔来鲁泮新，快睹戴席重，下舂分尺光，乃与此际逢。>
<家寄江东远，身对江西春，空见相思树，不见相思人。>
<山阔青连海，溪长绿绕城，规模唐故郡，弦诵鲁诸生。>
<兰阶兔月斜，银烛半含花，自怜长夜客，泉路以为家。>
<宿昔青云志，蹉跎白发年，谁知明镜里，形影自相怜。>
<手轮摩尼珠，身坐盘陀石，普请大地人，念彼观音力。>
<岳莲清入梦，倦眼为谁开，五季纷纷尽，真成一觉来。>
<江连云气合，海近旭光侵，不是春能住，林峦深更深。>
<佳节虽逢菊，浮生正似萍，故山何处望，荒岸小长亭。>
<娶妇今六载，止遗一女婴，诸弟俱未婚，尔目安能瞑。>
<涓涓万古意，湛湛一尘无，明月来窥镜，宵寒露滴珠。>
<万朵锦云新，天涯赠美人，谁知江上色，却掩洛阳春。>
<世治其术重，世乱其术轻，太平然后用，用然后太平。>
<山中雨欲来，树杪风先起，犹有试茶人，偶坐松萝里。>
<家近神仙宅，苍松一径遥，闲来弄泉石，无意问参寥。>
<一水限天河，秋来月色多，酒船轻似叶，何事不相过。>
<晴村多暖霭，花处是轻烟，梅片纷纷下，迎人到酒边。>
<秋色延高台，台荒庙亦冷，两三樵牧儿，投石试深井。>
<山馆欲分襟，况是春归节，不惜落花飞，惟愁与君别。>
<将军虬须儿，谢病久卧床，宝刀绣已折，犹有战馀疮。>
<沙明渔浦近，水落钓船低，野树长含雨，山云欲渡溪。>
<逆溪随水行，更上紫翠峰，朱栏忽飞阁，映带烟霞重。>
<事从尘世去，心共白云闲，不作游山计，朝朝饱看山。>
<收驹汧渭间，谁识此老骥，伏枥我何伤，著鞭渠可畏。>
<藏亲已云竟，思亲那可忘，写亲藏魄处，朝夕似亲傍。>
<我性野而率，山林谩求安，有酒固可乐，无酒亦自宽。>
<尘榻为子下，柴扉为子开，从今断还往，一室长莓苔。>
<远山浮青螺，旋涡入烟水，此去上螺川，迢遥二千里。>
<夜静银河冷，天高玉露清，双星缘底事，千古若为情。>
<中流击孤艇，危亭四无壁，微风水上来，衣与寒潭碧。>
<红亭瞰碧流，鱼戏日沉浮，玩此心同乐，方知得自由。>
<洁白虽堪爱，腥膻不那何，到头从所欲，还汝旧沧波。>
<清波左蠡分，秀色东林接，日射金芙蓉，香炉晚明灭。>
<宝殿春朝退，瑶池夜宴深，明朝是人日，时复问晴阴。>
<彼美不自献，置之玉子冈，珍重保灵璞，春雨欲流肪。>
<脱巾以漉酒，酒熟何淋漓，感君光似月，照我鬓成丝。>
<闻道龙城野，金苞亚绿云，么么三两树，何处比封君。>
<周君凭小榻，自说懒无疋，要学陈希夷，一睡四十日。>
<水深莼茎肥，水浅莼茎瘠，四月泖湖莼，紫者堪留客。>
<彩帛曳长虹，悠悠卷塞风，三军齐陷阵，应在一挥中。>
<醉中还有梦，身外已无心，明镜唯知老，青山何处深。>
<白刃甜如蜜，清流险似波，羊牢须壁立，臧谷较无多。>
<百卉尽摇落，独傲清霜里，披榛见黄花，渊明元不死。>
<嘉阳信美郡，风物眷多奇，有湖题明月，有楼名荔枝。>
<应怜夜度娘，动寒往相觅，可畏双行缠，已落雪上迹。>
<竹色上墙多，南薰绿几何，时无分付处，野鸟自来歌。>
<狭路转多歧，多歧可问谁，试询曾到客，犹似未来时。>
<火老不知秋，萤飞风露下，和月立梧桐，幽人宜独夜。>
<伍奢呼二子，一至一奔焉，逃父吾无取，雠君亦未然。>
<策马访柴扉，庭前草亦□，谈今复谈古，如子□□□。>
<击筑复击筑，欲歌双泪横，宝刀重如命，命如鸿毛轻。>
<相送临高台，川原杳何极，日暮飞鸟还，行人去不息。>
<公退紫薇省，宅种紫薇花，千树临山麓，秋来粲晓霞。>
<柴门雨萧萧，径添一尺草，为惜青苔深，十日九不扫。>
<天遥归雁尽，雷动蛰龙腾，万里蓟门路，殊深此日情。>
<我亦狂涂竹，翻飞水墨梢，不能将石绿，细写鹦哥毛。>
<投暝宿前湾，占风夜未阑，月沉鸿雁渚，云起鲤鱼山。>
<空荒咆熊罴，摧残没藜莠，平生江海心，其人骨已朽。>
<雨溢忽飞泉，泉流注深谷，我欲往从之，褰裳濯吾足。>
<乱峰排鸟道，一水会龙门，禹力不到处，犹如沧海尊。>
<旬宣既南国，保厘复西土，著绣还故乡，朱节震华鼓。>
<山势犹龙凤，行宫已劫灰，北人偏怅望，曾见汴京来。>
<后夜溪山雪，临门望子猷，莫因清兴尽，半道却回舟。>
<耿耿曙河微，神仙此夜稀，今年七月闰，应得两回归。>
<穫水登红稻，篙舟割紫菱，杯盘见秋物，江海思飞腾。>
<坐望九华碧，浮云生晓寒，山灵应秘惜，不许俗人看。>
<三五穷荒月，还应照北堂，回身向暗卧，不忍见圆光。>
<断岸馀衰柳，轻舟泊浅沙，西陵南下路，多是野人家。>
<可堪开画幅，秋思满江湄，惟有随阳雁，年年朝北飞。>
<流泉自清泚，片石激成泷，午憩留孤枕，尘心此处降。>
<寄语同参人，切忌随他转，若向句中寻，相逢不识面。>
<寄语林和靖，梅花几度开，黄金台下客，应是不归来。>
<江上亦秋色，火云终不移，巫山犹锦树，南国且黄鹂。>
<探奇兴不尽，秋思满林薄，祇园掩夕阳，小坐昙花落。>
<踪迹谢尘泥，精神动寰宇，我为苍生忧，呼尔作霖雨。>
<谢家芝兰庭，更着几松盖，堂堂老翠圆，撑住青天在。>
<口浅不能食，眼深多咬人，猪膝难任重，焉堪致远行。>
<散乱萦花坞，空濛暗柳堤，望回肠已断，何处更莺啼。>
<晓起西园望，空阶散落红，自嗟根蒂浅，不敢怨东风。>
<南海春天外，祇应学水仙，自伤迟暮眼，为我一潸然。>
<万木一时暝，众峰倦无声，惟馀满湖月，半夜向山明。>
<买药囊无金，伏枕头有霜，夜深不得睡，隙月射秋床。>
<徘徊侍高轩，云闲足觞酒，微酡下清溪，斜日筛杨柳。>
<维天降灵雨，岂不雨石田，我自硗且确，枯悴莫怨天。>
<斜阳过亭西，纵目随所适，何处一鸢来，飞飞破晴碧。>
<落日照前溪，倒影映红树，幽人不出山，白云自来去。>
<转蓬本无依，侬愿作转蓬，飞飞千里道，或与君子逢。>
<托根蟠泰华，倚干蚀莓苔，谁云山泽间，而无梁栋材。>
<大面窈深处，神仙碧玉壶，孙郎妙心眼，催作后山图。>
<心中万虑息，独立发远想，举头望天堑，北风吹五两。>
<名父难为子，纤瑕即辱身，直须留面目，他日见先人。>
<寂寞先贤墓，千年马鬣坟，可怜七十子，德行几如君。>
<桑柘隐寒墟，牛羊杂乱石，林果摇青黄，已纵飞鸟吃。>
<日光明骀荡，天气暖氤氲，草木遍庭槛，清香朝暮闻。>
<望远音书绝，临川意绪长，殷勤眼前水，千里到河阳。>
<相聚即为邻，烟火自成簇，约伴过前溪，撑破蘼芜绿。>
<滃然集清冷，无厌亦无受，故此岩下池，予名曰无垢。>
<见疾多朝士，争名卒未休，急流须退勇，焉可又随流。>
<窗隙针来大，霜风圣得知，耳边如箭急，直把菊花吹。>
<下马问老仆，言公赏花去，只在近园中，业深不知处。>
<黄皓贪无已，蜘蛛总不知，苦瓜一两颗，枯竹两三枝。>
<雉意感尼父，鸿冥说商山，风尘谁不厌，君早去人间。>
<九日山僧院，东篱菊也黄，俗人多泛酒，谁解助茶香。>
<春水抱芳洲，宛宛紫檀槽，羽人歌洞章，不省郁轮袍。>
<松柏岁寒节，谷风夫妇心，千年如有护，为作老龙吟。>
<欢归夜何其，月照临门别，后夜待欢来，开门但明月。>
<楚歌一声发，吴侬双泪涟，武昌应尚远，船是武昌船。>
<修竹凌青冥，乔林郁苍翠，三世托吾庐，嬉游十经岁。>
<谁知瀑布里，亦有一人家，多谢溪边鹿，来寻不食花。>
<厌践冰霜域，嗟为边塞人，思从漠南猎，一见汉家尘。>
<酒阑歌已阕，解佩灯先灭，罗帐隔清风，玉腕摇明月。>
<郑兴亲未葬，张籍眼多昏，何时解印绶，归去卧山村。>
<忧来纷无踪，浩若烟雾聚，又如春生草，屡剪不可去。>
<矶头系渔艇，林下访樵牧，炯然一白鸥，独有满潭绿。>
<子规啼不歇，到晓口应穿，况是不眠夜，声声在耳边。>
<钟鼎非吾事，神仙亦世稀，停杯忽惆怅，明月上人衣。>
<薄暮风色寒，移舟宿前渚，欹枕不成眠，孤篷夜来雨。>
<湿湿云生岱，晓晴山崦红，仙人来种玉，二耜亦同功。>
<草草临池墨，萧萧落叶风，高情不可见，怅望越江东。>
<后夜客来稀，幽斋独掩扉，月中无旁立，草际一萤飞。>
<身高吸霄瀣，羽薄趁仙风，自奏清商曲，泠泠山水中。>
<花上月纤纤，蛾眉映绣帘，从今三五夕，相伴客愁添。>
<揽别如昨日，桃花空复春，盈盈川上月，好为照征轮。>
<昔闻诗中画，今见画中诗，芭蕉生雪里，只有辋川知。>
<万缘正繁兴，当处即解脱，当知本来空，不受汝摩撮。>
<禁火晓未暖，踏青昏恰归，何堪一原雪，将冷入春衣。>
<霜树寒犹劲，风涛急未流，高亭天畔色，寂寂半江秋。>
<初谓武陵远，移来不计春，近传湖户警，愁杀避秦人。>
<五出稍敷露，不受尘目爱，鲜鲜著精神，独于此时最。>
<青泥生莲花，凌波自轻举，今日散花人，昔时采莲女。>
<野处竹为邻，衣冠似汉秦，战争浑未已，空老看棋人。>
<飒尔金飙过，嘐然冰弦响，彷佛百尺桐，仍栽峄山上。>
<朝日城南路，旌旗照绿芜，使君何处去，桑下觅罗敷。>
<英魂招不起，应在此徜徉，红绿波相映，真成锦绣乡。>
<上山望大河，旗帜十馀里，不知何处村，但见青烟起。>
<翠辇西湖路，雕盘北苑花，时平无外事，随意趁年华。>
<浅浅黄金萼，匀匀白玉英，天风随御驾，吹满九重城。>
<崖悬怯吾顾，潭空沁我心，匪斯涉游趣，敬慎识官箴。>
<冬雪亦自佳，此意向谁论，推窗试一观，天地正混沌。>
<青青原上草，鹡鸰飞复鸣，何日南湖上，连床听雨声。>
<天下分三国，江东美二乔，英雄方割据，何暇咏桃夭。>
<簪玳尚谁继，风云那可看，自曾许持送，谈笑未尝乾。>
<龟峰归遇雨，彻夜鸣不歇，起望昨游处，惟见满山雪。>
<山堂有何观，四时互兴歇，万物随天根，东生复西灭。>
<赏得秦王镜，判不惜千金，非关欲照胆，特是自明心。>
<人行𡼭岭上，时与岩相突，马落溪桥间，忽为雪所没。>
<平安常有报，径造岂无期，万里相思意，为欹淇澳诗。>
<烟水小长芦，微茫子大夫，不知垂钓罢，亦复著书无。>
<江寒月黑夜，定宿蒹葭里，叫叫过灯前，却是谁惊起。>
<昨日日暮别，今日日暮愁，犹认纵裙色，依依在石榴。>
<松风传地籁，花月满庭心，记得金台下，孤樽细细斟。>
<生涯得力句，尽被维摩说，空劫一壶天，泥牛耕破月。>
<乾坤皆我闼，民物可相方，大学西铭意，皇风陋汉唐。>
<春水如天上，秋潭见月中，如何列禦寇，犹欲待泠风。>
<海天秋似洗，渺渺净烟涛，忽露珊瑚树，还看翡翠毛。>
<淋淋沥沥行，仄仄𡼭𡼭远，此去浮屠街，二十四泥坂。>
<山雨夜鸣屋，凉秋风满林，一贫才到骨，万事已无心。>
<人言江南乐，江南信不恶，冬杪宛如春，寒花发新萼。>
<诗筒连画卷，坐看复行吟，想像南湖水，秋来几许深。>
<火枣侑神梨，金浆调玉醴，但与许道士，不与许长史。>
<蟾宫有兔臼，捣药千万年，药有长生术，世人无计传。>
<莫竞梦中鹿，且视指端月，傥能心地明，万事一毫发。>
<晚日东西路，秋风长短亭，悲歌浑欲绝，衰泪不胜零。>
<晚色净娟娟，文禽亦可怜，一双荷叶底，誓死不孤眠。>
<可怜秋海棠，春暮已争开，金丝与西府，并作一香来。>
<晚潮常带月，夏雨不过田，身世江湖里，人家水木边。>
<野树桔槔悬，孤亭夕照边，闲行看流水，随意满平田。>
<拥昭初辅政，汉室大将军，符玺郎能尔，丹青见不群。>
<淅淅风生砌，沄沄水满塘，藕根穿土阔，茭叶过人长。>
<天低云有影，日午塔无阴，极目三秋望，登高万里心。>
<清晨戒童子，竹户不须开，昨夜东风恶，苍苔有落梅。>
<树影连村暗，荷香隔岸闻，移舟向南浦，惊散鹜鹅群。>
<忆别河桥柳，青青送马蹄，妾心与羌笛，无日不辽西。>
<𫗦糟同啜醨，醉倒横路多，谁是独醒者，听唱铜鞮歌。>
<山水有清音，琅然出枯木，若教俗耳听，丝竹不如肉。>
<远水孤云没，清川去鸟闲，兴亡千古恨，日日对青山。>
<寒衣裁已定，非是妾疏慵，有线无针引，教妾何由缝。>
<海水无南北，潮声日日来，归人今海外，乡信寄潮回。>
<粲烂五花骢，轩昂八尺龙，惟应天厩里，得似画图中。>
<朝吟东渚风，夕弄西屿月，人境谅非遥，湖山自幽绝。>
<寒波白似面，远岫劣于眉，江上无多作，淮南正要诗。>
<太阳一入地，亦足蒸成霞，老学傥能勉，声绩岂不华。>
<欢年十五足，侬今十四馀，不羡双栖鸟，那怜比目鱼。>
<塘上挽船人，塘泥深及胫，落日望前村，心将道途竞。>
<叶似青云剪，花如碧玉凌，鸟来栖不响，朵朵巧垂铃。>
<一别春城雨，两回秋月圆，灯前不尽醉，书札但空传。>
<秋声在何许，潇潇一庭竹，明月入疏棂，来照幽人宿。>
<春从此中来，还从此中去，山客未眠时，潇潇西林树。>
<坐亦岂非行，行亦岂非坐，问我我不言，笑舞溪云破。>
<自与美人期，芳草日转碧，今日凌寒者，岂独松与柏。>
<雨作糟床注，秋生鲈鲙思，卷帘了清景，沉水袅烟丝。>
<石梁双跨溪，虹影倒涵水，斜月未堕烟，烟中市声起。>
<士非耕钓者，而从蓑笠翁，人生贵适志，莘渭亦时中。>
<古庙郁崔嵬，朱门傃道开，今人不为让，间或乞灵来。>
<何处月明桥，花宫对浦潮，即今明月夜，时有客吹箫。>
<切切暗窗下，喓喓深草里，秋天思妇心，雨夜愁人耳。>
<挈枕上高楼，银床凉似水，对郎弹箜篌，恐落邻家耳。>
<扇暍仁风广，蠲烦瑞露瀼，万方沾润泽，安用沐兰汤。>
<何代金谷园，斜连上林苑，十里看花人，五陵紫骝远。>
<去年春日盛，七十庆仪新，今岁从头数，重过一万春。>
<秋深风落木，清水半池荷，驱马向何去，吴门客子多。>
<广园临碧沼，曲径绕青扉，竹雾笼金勒，松风护锦衣。>
<偶向武林游，曾于天竺住，明日欲离山，晴霞故变雨。>
<江水汇为泽，瀰漫深万丈，山寺晚钟鸣，湖心明月上。>
<溪叟挈笭箵，曾来候此亭，未知余不杀，刚要著鱼经。>
<鸟鼠是家川，周王昔猎贤，一从离子卯，应见海桑田。>
<海底红尘起，山头白浪飞，若能如是会，永劫堕泥犁。>
<连骑出都门，秋蝉噪高柳，落日辞故人，自醉不关酒。>
<行到溪源尽，青山无俗氛，道人拈铁笛，吹起满川云。>
<驻马高溪侧，旅人千里情，雁山山下水，还作此泉声。>
<公子与王孙，何须更问耕，春心为花雨，梅杏尚难平。>
<盛德初临震，阳和已动坤，发生天施大，厚载母仪尊。>
<天风振枯梢，独立何所营，愁胡休侧目，海宇已清平。>
<苦雨已解严，诸峰来献状，不见白头禅，空倚紫藤杖。>
<杂遝今观渡，依稀昔浴沂，居人空巷出，几个咏而归。>
<落墨生幽思，风来自有香，九天皆雨露，容易拂云长。>
<有爱即耽著，竹色共花光，何似无心人，尧桀两相忘。>
<玉座见图叹，累累菜色民，如何崔白辈，只写蔡奴真。>
<夜游西园渚，初日光炯炯，徙倚岩石下，爱此林中影。>
<东风留客棹，白日此登台，帆影来无际，江声去不回。>
<浅井供茶灶，分流浣布沙，此泉吾所爱，百用给山家。>
<谈笑三军却，交游七贵疏，仍留一只箭，未射鲁连书。>
<偶随白云出，不掩白云扉，有客坐来久，山僧归未归。>
<牵路沿江狭，沙崩岸不平，尽知行处险，谁肯载时轻。>
<暴乱免遗折，森罗贤达名，末郎何所取，叨继外门荣。>
<月黑耕人语，隔河见白马，知是精灵归，来向庙门下。>
<白涧含清光，宴坐夜方寂，起视天宇宽，月明露花滴。>
<昏小脑搭重，路粗半节儿，棠梨三角额，此等不须题。>
<带牛移汉俗，匣刃出酆城，安得治复古，器农不器兵。>
<汉殿炎风少，轻凉已动衣，每来观织室，不许夜停机。>
<湛湛冷山骨，幽幽抱日光，晓吟看雨气，春供汲花香。>
<景景照幽房，荧荧吐焰长，昔年江上女，曾向乞馀光。>
<早有看花兴，烟云竟不开，每当花时节，肠断几千回。>
<出塞男儿勇，还乡女子身，尚能吞北虏，断不慕西邻。>
<半岁吏尘役，天书教放归，思量难报称，安稳饭和衣。>
<虚舟泊回潭，烟澹水容夕，谁解沧浪心，山空月下白。>
<山坪萦雾草，湖泺漾烟芦，野色谁延入，阴晴足画图。>
<后土祠前路，金鞍忆旧游，春风双燕子，浑似在扬州。>
<沙鸥故飞飞，湖雁更历历，顾我亦忘机，相看同一适。>
<乱烟笼碧砌，飞月向南端，寂寂离亭掩，江山此夜寒。>
<休种江头柳，长条空自妍，春来郎别妾，不系木兰船。>
<半空隔风雨，万壑闻长松，我往采三秀，骑龙莲花峰。>
<棹船淮水上，晒网赤岸南，船中捕来鱼，卖钱买鱼篮。>
<唤作忘忧草，相看万事休，若教花有语，却解使人愁。>
<永日静无聊，空庭散郁陶，憩禽猜落果，乳雀趁飞毛。>
<绝代有新祠，松篁映林麓，岁时荐江蓠，遗爱动民俗。>
<插天两乔松，下有两翁语，异日坐松根，还能具鸡黍。>
<流莺拂绣羽，二月上林期，待雪销金禁，衔花向玉墀。>
<暴虎须袒裼，冯河必褰裳，想公川上叹，谁与共行藏。>
<叶暗前朝雨，花飞昨夜风，空山人不见，春在绿阴中。>
<蜻蛉橛头船，自度还度汝，一夜曹溪风，吹散黄梅雨。>
<东山西岭青，雨下却天晴，更问个中意，鹁鸠生鹞鹰。>
<叶叶双芙蓉，半蚀土花碧，乍可千岁埋，不借一夫力。>
<隐约菱歌断，斜阳水面移，美人贪照影，不觉画船攲。>
<玉茗深宫里，春妍带雪残，可怜五色羽，相并不知寒。>
<门轩湖水北，四面芙蓉渚，望望楚天遥，孤帆带飞雨。>
<日没浮图昏，遥钟出烟岭，应有未眠人，泠然发深省。>
<鸦乱暮林近，鲈肥秋水深，江南无限好，图画亦关心。>
<秋月映秋波，清彻世无比，犹似见亲心，泪洒枫湖水。>
<勒马问樵夫，前村酒有无，杜康家在此，一任君来沽。>
<芳心自凌乱，翠带常绾结，日暮望佳人，璚蕤不堪折。>
<众景纷骄蹇，君独著语亲，十诗已椟藏，不与俗子论。>
<秾薰知见林，燕坐观物化，鼻孔如撩天，可闻不可画。>
<吴绫光𫄥𫄥，织成鲸掉尾，美人不敢裁，恐触波浪起。>
<晓雨生池荷，圆珠漾新绿，入手不成珠，空歌彩莲曲。>
<开似未开时，芬馨不自知，微风吹不远，清梦最相宜。>
<避暑白云乡，茶甘齿颊香，海城悲暮角，烟树淡斜阳。>
<巨石平如掌，天然状鼙鼓，击之还有声，分明含太古。>
<庵中有高人，不受红尘触，吟诗每夜深，来伴山云宿。>
<骅骝事天子，龙怒拔老湫，鼓枻视青旻，烈风无时休。>
<卿家日湖东，定家月湖西，送侬打两桨，先为到慈溪。>
<野树映晴川，舟横古渡烟，分携如不忍，相顾意留连。>
<暑湿深山雨，荒居破屋灯，此生无忏处，此去作高僧。>
<不了一毫事，空捐七尺躯，陶惜其人没，雄才以盗书。>
<人谁独无母，汝母良可悲，汝饱讵几乎，亦有生子时。>
<解使回肠断，能催两鬓秋，天涯未归客，容易上眉头。>
<雨馀苔藓上，泥以燕衔香，一片馀春色，依依在画梁。>
<纤腰何太瘦，疏影乱婆娑，昨夜西风急，空庭落叶多。>
<吴山碧相续，具区深不流，孤舟行薄暮，短发照清秋。>
<清风满竹林，酌酒荐鸣琴，悬知大小阮，于此开尘襟。>
<冬耕春复犁，麦秀禾方插，少放牧儿休，莫教牛力乏。>
<山险者夷之，梯以石齿齿，于间遂成台，有梅适堪倚。>
<蓬巢饱山果，负子浴前溪，啼冷巴东月，令人两泪凄。>
<双鹤摩天去，双泉为谁久，昨夜王乔过，山僧尔知不。>
<东西二十里，相望两平桥，傍水多投钓，穿云有负樵。>
<江上朝阳洞，无人肯暂过，今来惬心赏，回首恋烟萝。>
<不忍与君别，怜君仁义人，三年官满后，依旧一家贫。>
<辟谷几经尘，如芝今有神，更开三益径，似恐太无邻。>
<晴坞夕阳媚，煖梢春意留，讵须吞绛蕊，方解解人愁。>
<日晏歌黄鹄，时清茹紫芝，君心天下独，天意独君知。>
<至老能无倦，真为善事亲，叔褒非佞者，何事拜邻人。>
<我少不努力，常愧夜讽子，亦有才高人，雍容即登此。>
<风来无限思，雨过有馀凉，眷彼君子心，漪漪在沅湘。>
<郁郁冰壑姿，株株手亲植，欲知来去踪，双峰耸寒碧。>
<山中时节早，地势近春华，岁岁东风至，先看傍砌花。>
<草木衰残意，关河离别情，秋风已如此，况复更论兵。>
<铁爪玉龙鳞，红冠不染尘，五更才报晓，惊动世间人。>
<细雨红初熟，薰风绿满林，采时留几颗，明日饲山禽。>
<两眼断夕阳，两鬓羞临镜，重门闭不开，唯与愁相竞。>
<明月无长好，晴空有晦时，君家那与我，头白似新知。>
<河泗争流处，水流心不流，自流他自止，吾与止流休。>
<清宵难独寐，谁把曲来讴，曲里声声思，离人辗转愁。>
<面势来空翠，哦诗独好仁，怀人今已矣，谁遣栋梁新。>
<蔓菱翻翠浪，菡萏含西照，酒令严乡音，屡犯还屡笑。>
<厌市冲烟入，忘怀对客迟，吟看飞鸟没，坐到夕阳时。>
<生长邯郸下，少小能鼓瑟，君王好新声，宠爱一朝失。>
<大厦要直木，郢斤弃如遗，一朝谏省上，王魏不支持。>
<官闲有新作，寄我莫惮远，兼书海陵事，令我开病眼。>
<不见蛰根时，唯喜苍阴覆，借汝叶间声，当我风信句。>
<跂首望蘅皋，远目聊增明，相逢定何夕，剧谈到参横。>
<落日青丝骑，西风白苎词，广宁门外柳，折尽向南枝。>
<山开仪凤门，江断卢龙石，三宿昔年人，泊舟总陈迹。>
<立马古堤边，翩翩美少年，别怀都不语，折柳带青烟。>
<吾家白玉树，璀璨已横枝，尽可参霄汉，莫教伤别离。>
<呼吸一寒暑，三界本无家，人间自火宅，未老发先华。>
<陈生赠我剑，今复几春秋，眉目隔河陇，恩情在枕头。>
<岩石多意气，松树留高龄，倚仗眇云涛，天风吹泠泠。>
<泉飘百丈带，曲折下流溪，车水村村急，春苗莳未齐。>
<夕阳欲下山，一半恋流水，短笛牛羊归，馀光照童子。>
<滟滪拓瞿塘，二孤障澜蠡，大哉神禹功，天地相终始。>
<朵朵玉为盘，金黄向里攒，樽中欢酌尽，酒量不知宽。>
<里巷占新岁，皆云胜旧年，几回新岁过，万事只如前。>
<枌梓交游尽，灵光岿独存，声名今绮皓，公论自推尊。>
<主人方濯缨，寒花照芳芷，未惜春树残，上有青青子。>
<新挑锦字书，倒指岁月远，愁眉要深黛，灯花已堪剪。>
<悠悠江湖思，扰扰声名累，溪上见芦花，宁无慊然意。>
<石路绝经过，山云自来去，欲共麋鹿群，当在幽深处。>
<家住阊门外，笙歌搅独愁，三年空见雁，两鬓易惊秋。>
<长驱桑乾源，破敌飞狐口，万里清烟尘，月明击刁斗。>
<元鹤栖幽径，声鸣达九天，会心知万里，暂寄百花前。>
<左持鹦鹉杯，右把鸬鹚杓，拍浮酒缸中，生计长不恶。>
<小睡呼不起，白云常在家，篱边十笏地，梦里也栽花。>
<烟火几渔家，边湖夹疏树，扁舟三五人，坐入秋天暮。>
<缅甸实如瓜，垂金粲秋色，谁刻紫琼瑶，玲珑投远客。>
<檐日阴阴转，床风细细吹，翛然残午梦，何许一黄鹂。>
<虫响灯光薄，宵寒药气浓，君怜垂翅客，辛苦尚相从。>
<有角翻害身，沉泉避刀剸，故依金地慈，非惮沧溟远。>
<花香专引蝶，非蝶亦飞来，顾影不知耻，良为贪者哀。>
<独坐捲湘帘，空阶雨初歇，掩泪忆蛾眉，不敢看新月。>
<翟公既罢官，人弃理亦贱，殷勤莫署门，交情不必见。>
<兹地有神宇，人人来荐羞，神虽能介福，福亦自须求。>
<古木带回溪，来寻径路迷，莫惊春事尽，花在野桥西。>
<形影一朝别，烟波千里分，君看望君处，祗是起行云。>
<金镞因形制，临畦发永叹，时危思撷佩，楚客莫纫兰。>
<腊月二十五，人家祓旧年，山人无可祷，睡著不知天。>
<丹籍生涯浅，黄泉归路深，不及江陵树，千秋长作林。>
<花石今何在，孤城涕泪中，金梁桥上月，偏照宋遗宫。>
<鸥鹭雪衣明，忘机更闲暇，青青芳草间，袅袅垂杨下。>
<柳叶遍寒塘，晓霜凝高阁，累日此流连，别来成寂寞。>
<江夜雨浪浪，春风难禁当，匡庐云雾里，半月到浔阳。>
<荷锸入中条，云霞导双屐，山腰翠渐微，冉冉孤亭出。>
<南雪不到地，霏霏满竹楼，沙河灯市里，春在木绵裘。>
<飞鸟随风叶，梨花漾碧晶，溪山得圆净，鸡犬亦萧清。>
<溪回岸影深，山迥溪声响，独有溪上人，扁舟自来往。>
<角豆穿篱石，丝瓜绕屋椽，打畦分嫩韭，春雨翠呈鲜。>
<竹暗不通日，泉声落如雨，春风自有期，桃李乱深坞。>
<果哉糟粕矣，煨烬莫疑秦，韦编三绝后，谁是醒经人。>
<霹雳振秋岳，折松横洞门，云龙忽变化，但觉玉潭昏。>
<四时循化机，万物随动息，众星纷荧荧，天运齐拱北。>
<老爱风霜饱，将裁紫玉轻，江南秋色远，龙笛有新声。>
<绮席偏宜昼，香霞独占春，洛阳荆棘久，谁是惜花人。>
<书蠹犹堪读，囊萤亦强观，竞辰规后学，继晷匪油乾。>
<花蒂流金水，知从秘苑来，春风如解意，不敢起纤埃。>
<秋风吹白波，秋雨鸣败荷，平湖三十里，过客感秋多。>
<百丈深涧里，过时花欲妍，应缘地势下，遂使春风偏。>
<一任笋侵疆，何防鞭碍道，千户广侯封，三家结村保。>
<溪南越乡音，古柳渡江深，日晚无来客，闲船系绿阴。>
<莫作溪流看，天命无穷已，诗人若知得，千古可坐致。>
<调高尝寡和，境绝每无邻，持留一席地，安顿世间人。>
<连檐对双树，冬翠夏无尘，未肯惭桃李，成阴不待春。>
<白云最深处，时有伐木声，长歌互相答，澹然忘世情。>
<烟叶正青青，轩窗晓思清，开帘看春雨，江上有歌声。>
<人言二月时，霏雨生树杪，天色何时光，要向寒食少。>
<近江乔木里，彊半棣华栽，叶覆青青蔓，相沿别树开。>
<生我者为母，无缘贵贱分，不思骂婢语，何可使亲闻。>
<春晖开绣户，日日理残机，机中千万缕，织作云锦衣。>
<明月照前墀，朱弦奏流水，春风如未回，敢望无云起。>
<光风浮碧涧，兰杜日猗猗，竟岁无人采，含薰祇自知。>
<王业偏安日，文章尔独醇，谆谆似伊训，初志亦耕莘。>
<清池浸苍崖，草树临绿静，应名洗玉渊，亦号岩花镜。>
<此心天地宽，幽亭寄闲静，独坐卷疏帘，落花春昼永。>
<乱雪从教舞，回风任听吹，春寒能作底，已被柳条欺。>
<方差能腊腹，学误至渐襟，幸有经文在，休于注脚寻。>
<志一气以动，气一志以随，持养使清明，和平毋暴之。>
<曾访罗浮隐，梅花别有村，旧盟寒未得，移植卧云轩。>
<灵篆贮纱囊，熏风绿鬓傍，从今能镇胆，不怯睡空房。>
<东塘水初满，西塘泉又生，春风两塘侧，多少路人行。>
<迹与孤云远，心将野鹤俱，那同石氏子，每到府门趋。>
<倒景虞渊日，馀威泽国霞，宵行逐明月，水宿傍人家。>
<平生无町畦，任真但落魄，烂醉是生涯，天地为棺椁。>
<竹下有幽径，本为裘羊开，清风满庭户，时闻抱琴来。>
<何事须明心，神通无更有，一朝心其心，宇宙在吾手。>
<徒闻管弦切，不见舞腰回，赖有歌梁合，尘飞一半来。>
<濯缨与濯足，均是沧浪水，个里不胜清，渭神爽应泚。>
<溅沫响空谷，分流清法筵，元因卓锡地，今为洗钵泉。>
<霞绮明如画，江花染欲流，可怜江上梦，红粉故园愁。>
<爱此松风吹，柴关抱麋鹿，白眼四无人，涛声满空谷。>
<好个重阳节，谁家酒不赊，果然杀风景，吸茗对秋葩。>
<朝吟还自酬，暮吟还自酢，年光整整来，山房人亦乐。>
<龙出潭水空，龙归潭水黑，君从龙床来，谁在龙床侧。>
<寒塘潮渐满，暮艇赴潮归，人语烟中集，鸟惊树上飞。>
<尝闻岷峨下，往往多长年，把赠李氏子，归以寿双亲。>
<人生易与耳，一饭当倚栏，妇蚕子耕耨，辛苦输县官。>
<雷听西江近，帘观太华低，斜阳恰春意，来照种花泥。>
<梅蕊初舒日，闲庭菊未披，诸儿频进寿，群搴旧赐衣。>
<喜晴弹玉指，林下见幽人，楚楚湘灵样，肌肤不染尘。>
<蝉声随落叶，飘堕枕头边，我心与空际，胡为白昼眠。>
<渔人榜小舟，诘曲桃花水，鸡黍能相邀，问津傥来此。>
<吾家何处住，一嶂独成围，莫遣通樵斧，应嫌减翠微。>
<些个失人意，愁肠百叠萦，却诧元城子，梅州鼾睡声。>
<云树微茫里，江流浩荡间，舵楼烟雨重，不见九华山。>
<物理窥开后，人情照破时，情中明事体，理外见天机。>
<为巢倒悬树，窍窍自成房，螫人虽有毒，终为人所伤。>
<江汉云重阻，秋风白发多，相思不相见，木落洞庭波。>
<自昔为神树，空闻蜩鵙鸣，社公烦见辍，为尔致羊羹。>
<乔林众鸟集，暮气氛氲上，好在三巴山，何时正相望。>
<问春何处来，春来在何许，月堕花不言，幽禽自相语。>
<初作眉头皱，还成簟面斑，小风来不住，织遍一池间。>
<别君四载馀，联床遂一月，涤荡千古怀，只字不可说。>
<古木参天迥，青山载酒多，谢公墩可拟，词客盛年何。>
<岁暮阳关路，愁君匹马行，离心似春草，一夕雪中生。>
<为爱三山色，金焦问法幢，一酌中泠水，浮杯夜渡江。>
<北风吹海色，飞上姑苏台，欲问吴王事，秋深麋鹿哀。>
<危事经非一，浮荣得是空，白头官舍里，今日又春风。>
<过市摩双眼，惊嗟阅盛衰，朱楼倚霄汉，曾见始成时。>
<三十六峰外，疑皆松所成，巨灵多变怪，一一本无情。>
<邻人不贷牛，一荒连坐九，同我妇子馌，出入互相友。>
<一泓碧澄甃，寒沁玉壶清，裹茗曾来试，虚闻石井名。>
<江湖存魏阙，翰墨寓规箴，君看龙眠画，当识鸱夷心。>
<不如池上藕，花叶得相连，花落莲房见，青青子可怜。>
<昌江真陋邦，芋魁的盈尺，逐客方阨陈，饱食度终日。>
<结宇依空谷，秋来多白云，前山浑无赖，日日下斜曛。>
<家人迎医至，与语岐黄事，答言君已知，挥手请相避。>
<日月东西照，支江南北流，鹭飞如导鹢，横吹不惊鸥。>
<利名何足事，山中乐未央，郎如学耕耨，奴便学蚕桑。>
<托根长水石，正与幽人宜，更看成九节，服食比华芝。>
<具舰逃安往，焚巢溃不支，区区一州力，不足辱王师。>
<过雨千林湿，高斋色自肥，箨龙一夜长，片片紫云飞。>
<康乐烟霞屐，长房日月壶，有乡皆是醉，无谷不名愚。>
<庭树应如我，相逢益老苍，别来秋苦雨，但觉瓦松长。>
<江头落日明，江上西风起，岁岁芙蓉花，开落秋江水。>
<龙尾湾头渡，长船挂一帆，前年北行客，今日几人还。>
<异世犹相惎，同时必见攻，区区一枝笔，悔惜与文通。>
<君自故乡来，应知故乡事，来日绮窗前，寒梅著花未。>
<画史先盘礴，一择敌化工，万事未当前，胡不虚其中。>
<久病欣初愈，长忙爱暂闲，出城因送客，沿路得看山。>
<鸾路迎长日，农祥正晓天，九垓同燠沐，万物向蕃鲜。>
<古人重言德，初不论倾城，切莫伤容鬓，犹堪嫁孔明。>
<我程可默数，中秋过江池，趁得江南米，新舂玉满箕。>
<怪石与枯槎，相将度岁华，凤团虽贮好，只吃赵州茶。>
<学得琵琶曲，深宫不忍弹，水晶帘幕下，寂寂倚阑干。>
<秋水光于黛，新妆爱日斜，隔溪深不语，孤棹入菱花。>
<出岫本无心，云在意亦在，松桧无高枝，舒卷何所碍。>
<昨日十分春，今朝几聚尘，可怜傍辇者，有愧坠楼人。>
<贤人骨已销，墓树几荣凋，正直魂如在，斋心愿一招。>
<春风杂花池，宾主两相视，落日忽已晴，洗盏可无醉。>
<终南成诟厉，所处失其亲，遥揖山灵语，慎居捷径人。>
<生意苦不繁，托根那计畹，只怜君子花，西风亦相偃。>
<树下彼何人，不语真吾好，语若及日中，烟霏谢成宝。>
<愈风陈有檄，止疟杜能诗，虽然医者意，何意亦何医。>
<击碎轩辕镜，焚烧黄石书，瘦筇春力健，带月访樵渔。>
<一年春好处，寒食一百五，想见束晨装，沙头震鼍鼓。>
<缑山曾一弄，仙响更寥寥，到此聆清吹，重瞻鹤羽飘。>
<流泉自清写，触石短长鸣，穷年竹根底，和我读书声。>
<结叶还临影，飞香欲遍空，不意馀花落，翻沈露井中。>
<野老从余话，文公在半山，蹇驴追不及，落日寺深关。>
<阴凉生研池，叶叶秋可数，京华客梦醒，一片江南雨。>
<雨后桑田暗，风前麦浪浮，柴门人迹少，深树自鸣鸠。>
<斜阳客如画，路转丛薄间，惊禽忽冲起，似石投前山。>
<桥下一飞泉，散为诸瀑布，泉界罗与浮，仙人不得度。>
<骏马蹋铜蹄，金羁艳陇西，郎应重意气，妾岂向人啼。>
<水树声疑两，山云三两峰，石床间坐久，独对一株松。>
<逆知生女主，预说覆唐宗，误杀五娘子，安知在后宫。>
<午漏奏新诗，昕朝召节飞，若非梁武帝，谁识谢玄晖。>
<袅袅竹成竿，累累花结子，永怀不寐人，空闺愁欲死。>
<十丈红莲花，凌空生太华，仙人持作舟，直泛蓬瀛下。>
<秋去菊方好，天寒花自香，深怀傲霜意，那肯媚重阳。>
<深林四无人，秋意满长薄，日暮牛羊归，寒烟出篱落。>
<谁接东洲本，稽山浪得称，他时红粟颗，知映玉壶冰。>
<读易北窗前，不知日已暝，新月悬林端，松风洒萝径。>
<桂楫方东泛，荷衣已出尘，曲江寻相业，犹是姓张人。>
<红紫斗芳新，韶华满眼春，绿窗深院里，应有惜花人。>
<闻说山中路，经年断客行，山人理归屐，莫遣绿苔生。>
<云中萝幌开，石上苔衣冷，古调人不闻，谁能发深省。>
<双剑分二峡，万古水溶溶，邪气夜常动，精灵日少逢。>
<义兵昔来过，石上马蹄在，遗响寄滩声，英风凛何代。>
<掾死缘非命，儿来哭未休，旧时亭下泪，疑与水长流。>
<架竹引龙须，时攀颔下珠，欲求西域种，北使昔同符。>
<千仞崇山顶，清泉何处分，涓涓石涧底，一脉下青云。>
<团扇复团扇，羞郎引遮面，顾景强踌躇，隙月云端见。>
<前滩跳白鱼，银鳞长一尺，呼童拾鱼归，寒山煮白石。>
<城分二江急，树入九峰开，地隔犍牂绕，人从楚蜀来。>
<呼童清晓起，扫却门外雪，日出消作泥，惟恐涴幽洁。>
<不薄论交意，因书稍稍知，还将天下眼，照破老夫痴。>
<鸟咏短长句，花呈赤白章，化工非不巧，闲客笑春忙。>
<霜凋青草枯，玉貌委泥途，妾泪空盈掬，君恩只按图。>
<浅水难容棹，繁花自作村，分明幽绝地，不是武陵源。>
<谁骑苍鸾来，啄破苔花碧，经年不归去，化作山头石。>
<秋风吹竹实，朝阳照梧树，定有吹箫人，来此山中住。>
<秋风吹我夜，植杖溪桥侧，木叶虽未凋，惨澹无颜色。>
<话别秋堤畔，寒蝉声更悲，夕阳孤棹去，正是落潮时。>
<晚艇村村载，秋原处处收，年来尤爱此，一熟缓千忧。>
<雨花台上游，黄金馆头别，一鸣空骥群，排云叩阊阖。>
<朽壤虫遍蚀，枯藜蚁倒行，姜生黄菌蠢，茄熟紫膨脝。>
<深藏西竹寺，寒拥北谯城，石字赞皇古，泉铭庶子清。>
<十载干戈后，辛勤莳牡丹，岂知身是客，借与别人看。>
<门开日影来，一片苍苔色，花气引游人，山风吹未息。>
<荷深水风阔，雨过清香发，暮角起城头，归桡带明月。>
<一代丝纶寄，千秋保障名，高牙拥大旆，西入晋阳城。>
<驭世既阔疏，赋性复粗梗，圣恩天地宽，使我全首领。>
<蹇人欲上山，秦帝欲上天，假令天可上，地上少人烟。>
<柳嫩风摧绿，花娇雨妒香，欲凭羲驭缓，莫遣负韶光。>
<风絮鹅毛乱，春畴鲜血肥，恼侬故乡梦，鸟劝不如归。>
<片月照金闺，纨扇不堪把，珠帘上玉钩，霜覆鸳鸯瓦。>
<司寇今欲行，病叟山中卧，如闻经略忧，未向春风破。>
<骐骥方腾踏，蚊虻敢扑缘，明年小期集，请看十庐鞭。>
<山矾䆗以窱，花木郁萧森，一障红尘隔，幽人何处寻。>
<佳人谅诚素，鸣佩若可取，王孙忘情事，不学郑交甫。>
<定林在何许，窈窕钟山麓，得非夸娥民，遗我障岩谷。>
<雪里跫然至，人间无此清，瑶田今夜鹤，下听诵诗声。>
<我词不足录，聊以醒渠醉，更参三十年，当与风子对。>
<采得昆冈玉，连云种小亭，月华润灵雨，虹彩烛苍冥。>
<前年征塞北，今岁戍边西，几度占归信，空惊乌鹊啼。>
<莫耗官仓粟，休贪御手羹，新年采薇食，诗比旧年清。>
<采菱秋水旁，惊起双鸳鸯，独自唱歌去，风吹荇带长。>
<每到花开日，携觞坐此亭，醉来拚一笑，不为访玄经。>
<泛槎惊误客，折齿笑狂邻，不作回文字，愁嫌愁杀人。>
<桃花被东岸，江水日日深，赠君岂无言，亦有花水吟。>
<昨夜开红槿，今朝听杜鹃，落花频有改，啼鸟自年年。>
<羹鲤稻粱餐，沈思欲答难，只裁残拜帖，写竹当春盘。>
<何物瑶琨石，龙宫夜不函，由来江岸侧，天造补陀岩。>
<涧水流红叶，浑同二月花，武陵多错认，深处有人家。>
<名利真成祟，英雄奈尔何，清江平似席，倏忽起风波。>
<湖上望君切，江上送君苦，江上与湖上，计程一千五。>
<生长沧波中，收罗向书室，剡藤无不平，祇恐无椽笔。>
<平川开远景，倦客忆先庐，数里闲云在，东风过雨初。>
<香炷对清晨，微言得问津，所师非传癖，手泽仰如新。>
<远近皆僧刹，西村八九家，得鱼无卖处，沽酒入芦花。>
<有德名终大，无为福自延，更闻天子孝，荐术助长年。>
<武夷溪九曲，曲曲可垂钩，自得溪山乐，何须公与侯。>
<廿载悬尘壁，何人问此琴，可怜兵火里，此辈乃知音。>
<仙人白玉掌，半出五云间，好去寻芝草，移栽王屋山。>
<昔献长扬赋，风云四海生，遭逢圣明主，礼乐秀群英。>
<阴光浮石壁，长如春水生，僧归夕磬后，回首见西清。>
<何时太夫人，上天回哀眷，墓久狐兔邻，呜呼泪如霰。>
<月姊应吞怨，无人写所思，柔情将绰态，须是破瓜时。>
<数雁来山外，听莺立柳边，黄麻金马诏，青史玉堂仙。>
<边人冬更猎，往往得山熊，雪点貂房白，冰凝肉酪红。>
<组绣出闽中，由来习俗工，何如此君节，叶叶是清风。>
<塞北烟尘息，江南胜气多，君王总戎旅，来继大风歌。>
<辛苦夷人妇，鱼篮各在腰，纺丝还夜夜，舂米亦朝朝。>
<翠竹浮烟浦，芦花落雁洲，澄江明月夜，随意弄扁舟。>
<顾渚吴商绝，蒙山蜀信稀，千丛因此始，含露紫英肥。>
<朱襦千里变，金弹一分增，入口蜜相避，怀归谁不能。>
<来日绮窗桂，开芳已满丛，如何攀折处，犹未达秋风。>
<富贵浮云尔，死生一梦焉，此中谁解得，空诵远游篇。>
<一点伤春恨，看成两鬓霜，如今无此梦，莫画两鸳鸯。>
<岸闪波光旧，花争柳色新，闲携苍玉杖，犹忆华阳巾。>
<彼哉市道交，出语指天日，未逢魏与裴，三叹扁斯石。>
<诏发西山将，熊虎亘阡陌，笳鼓凝皇情，佳气向金阙。>
<弱蔓引修藤，垂旒泫水晶，忆曾江路见，风露熟秋棚。>
<不分镜中鬓，持向问秋风，何事烟霞客，年年世网中。>
<策马二十年，常怀颠蹶忧，蚩蚩弄雏者，真乘百斛舟。>
<盘桓抚孤松，千载怀渊明，岁寒挺高节，吾自含吾贞。>
<节逢重九日，郡占五溪间，止水痕依岸，行云影过山。>
<入林疑入城，八月如盛夏，晓来闻雨声，急起看花架。>
<黄彭骨已蜕，何年遗两山，我寿年龄外，后地与先天。>
<三年望东林，几日又当别，盈盈谷水波，一苇谁共折。>
<晴蜻舞幽涧，水鹊立枯槎，予亦坐烟壑，有生俱有涯。>
<细雨长途暝，投装处处艰，何如高枕夜，清兴在兹山。>
<客子夜中饭，策羸出又返，虽非倒马关，竟似回车阪。>
<散步出西堰，迤移山路长，秋兰漫堪采，赠子为衣裳。>
<前面热未退，腰胯却行迟，是热须医热，少将冷药医。>
<坐石弄芳草，渡溪行翠微，西峰月未上，独自看云归。>
<春阴亦已缓，春草亦已长，良夜非三五，起视明月光。>
<深入荷花里，红妆映碧流，香风传笑语，不见木兰舟。>
<妖娆破瓜女，争上秋千架，香飘石榴裙，影落蔷薇下。>
<兹石不解饮，偏饶饮者意，若遇独醒人，应无其坐地。>
<卑服即康功，君王俭德隆，却颁罗与葛，恩渥被群工。>
<桃李是舆台，清芬独有梅，孤山千古意，今日为君开。>
<雁飞霰频积，马饥冻犹策，谁怜东郭生，尚作长安客。>
<谈谐意方接，萧散诗自生，写成澹泊句，洗尽淫哇声。>
<卧龙拜床下，刘表安能屈，照见采药踪，犹遗鹿门月。>
<残堞馀秋草，颓垣带夕阳，当年曾下士，谁为语兴亡。>
<寒茭翳秋塘，风叶自长短，刳心一饱馀，并得床敷软。>
<独树邮亭影，千山征路尘，东乡今夜月，偏照未归人。>
<阴阴蚕月雨，如沐亦如酥，绣佛花前供，还堪浴也无。>
<竹原与草堂，转眼事非旧，一壑今独专，造物有付授。>
<我醉辄指麾，莫向太帝说，要炼五彩石，去补西天缺。>
<骑马渡河水，马渴未即渡，饮足不须鞭，腾踏长嘶去。>
<石桥高百尺，雨后振衣上，我欲驾铁桥，仙人共来往。>
<北阙投封事，南山返故庐，李衡千树橘，张琰一园蔬。>
<楚山十日雨，高涨落江湖，捲雾游龙去，粘天白鸟呼。>
<同俗不同俗，山杯映秋菊，仍闻席上歌，不是人间曲。>
<莫道春风好，春风易白头，君看花里鸟，亦有世间愁。>
<市廛有宽征，僚吏无间言，弊例亦麾却，益知彦修贤。>
<人人欲见圣，岂以面目求，由之乃克见，真见惟真修。>
<雨渍身如漆，苔侵面若蓝，问时都不语，应是忆扶南。>
<牧牛值风雨，牧具几脱手，不自风雨前，不自风雨后。>
<空江满秋色，回首见东山，旧日垂竿侣，攀龙久未还。>
<万里江南客，思乡无限情，白头谁作伴，清夜读书声。>
<阳过常畏人，阴过不畏已，人目当其丽，吾目当其鄙。>
<此花犹未发，此酒已先香，独有甘芹意，开樽略为尝。>
<晴春日蒙茸，远客自惆怅，白云乍散彩，青山还遮望。>
<涓涓自空来，霏霏复不见，安得自尤物，使我耳目乱。>
<化国春偏好，慈闱日自长，仙韶喧法曲，齐劝万年觞。>
<僧舍兰亭帖，萧郎取得还，昭陵一片墨，依旧出人间。>
<秋风下太清，摇落不堪情，喜有东篱畔，黄金乱吐英。>
<广殿回雕辇，沧池漾彩舟，尧心顺时令，不是重嬉游。>
<飞雪透疏棂，隆寒袭重被，乡心触景生，惆怅难成寐。>
<我爱千亩杏，逶迤围小亭，浮云日夕静，叠入万峰青。>
<蹛林闻野祭，汉室议门诛，辛苦楼兰将，凄凉太史书。>
<鹦鹉海上杯，一酌起云雾，最得五柳欢，那免三闾妒。>
<纷然丧乱际，反覆归圣朝，秉钧孰为偶，扶颠永萧条。>
<斋心礼仙圣，不是爱山游，山中笑何等，白发故诸侯。>
<菩萨号文殊，禅堂名曲讲，语默本同源，名实不相愯。>
<好学无闻焉，佳兵吾衰矣，且乐荣启期，不羡鲁施氏。>
<洑流几千里，往往见清川，汇作荥河泽，奔为趵突泉。>
<开帆驾洪涛，血战乾坤赤，风雨闻号呼，流涕洒丹极。>
<无食又无衣，逐儿安所之，不辞履霜苦，犹谓罪当笞。>
<横枕山窗里，月明林影动，禅心烱不眠，宁有巴山梦。>
<古桧依堂陲，曾闻昔贤植，岁寒霜霰多，不改青青色。>
<春着湖烟腻，晴摇野水光，草青仍过雨，山紫更斜阳。>
<静抱五龙寐，虚涵一镜空，洞天三十六，都在卧游中。>
<风急窗自鸣，霜严酒无力，岁律方峥嵘，幽人坐坚壁。>
<一片韩山石，千年卧荒草，崚嶙何所前，落日牛羊道。>
<微尚依林壑，相期载酒过，窗前双瀑布，清响坐来多。>
<瑶琴空石几，肠断未成声，听待他年鼓，熏风指下清。>
<认得前家令，宫人泪满裾，不知梁佐命，全是沈尚书。>
<读碑经岘首，贳酒过宜城，莫问依刘事，休伤吊屈情。>
<出上才双叶，抽心已一花，色应欺翠羽，香未减兰葩。>
<青青水中蒲，叶短不出水，妇人不下堂，行子在万里。>
<复寄满瓢去，定见空瓢来，若不打瓢破，终当费酒材。>
<昨日泸溪客，今朝此问津，野航吾自惯，一度当寻春。>
<藁砧不可期，莲子空相托，欲寄一封书，惟愁被姑觉。>
<绿树凉阴合，苍苔掩翠浓，共言春意好，都在满林红。>
<春光才一点，已觉早梅清，不是香含吐，安知最有情。>
<柳暗夏将至，花残春欲归，年华似流水，无语叹光辉。>
<数日方离雪，今朝又出山，试凭高处望，隐约见潼关。>
<手摘卷葹草，愿传双飞翼，车轮千里遥，中心自不隔。>
<清澄寂灭海，明净涅槃天，到此方知乐，休耽浊睡眠。>
<妾把青铜镜，郎投玉镜台，芙蓉照秋水，似向水中开。>
<野旷孤亭迥，昼长花影迟，蒹葭飞白鸟，杨柳啭黄鹂。>
<凿破苍苔地，湾湾月半边，既能清到底，何必十分圆。>
<举世多少人，无如这老汉，不是倒骑驴，凡事回头看。>
<梦见关山候，愁闻风雨时，羁人新荡样，月影下波迟。>
<水面细风生，菱歌慢慢声，客亭临小市，灯火夜妆明。>
<醉翁虽已没，遗构在山阿，不比陶潜石，清时乐自多。>
<不肯一世人，草木自宾友，举杯问樵岚，见有此客否。>
<日射江门动，龙蟠海雾生，排空有羽翼，不上九天行。>
<野烧千里尽，容易雪消时，莫以春先绿，都忘寒岁知。>
<郑君高节士，潇洒绝人群，独把青鸾尾，山窗扫白云。>
<新栽竹数竿，竿竿挺苍玉，我歌竹和之，步转阑干曲。>
<开樽酌溪渌，秋兴何萧骚，重哦惠休句，目送吴鸿高。>
<风流意不尽，独自送残芳，色作裙腰染，名随酒盏狂。>
<思见怜初洒，忧消喜渐堆，惜明聊自拟，惊密偶同欸。>
<结客千金尽，酬恩一剑存，羞为狗盗伍，不傍孟尝门。>
<绣斧肃霜威，澄清志不违，瘴乡人拭目，惊喜见晴晖。>
<穷达渠非命，机关不到心，新诗聊自遣，高兴若为禁。>
<卷却银河水，青山应更清，等闲评陆羽，来此读茶经。>
<不畏塘雨急，钿叶自相遮，纹禽忽飞去，冲落波上霞。>
<萝衣湿寒翠，苔锦上嶙峋，一榻千峰里，因诗忆古人。>
<心向静中求，身宜闲处著，合已号便便，亭宜名莫莫。>
<藤石从云老，苔阶过雨斑，游人不解看，应道是真山。>
<世事今何日，深居独灌园，夜来焚谏草，偏愧舌犹存。>
<与君外形骸，更自离言说，此聚虽难常，此意终不别。>
<花龛高挂天，飞影不著地，鸣铎下虚空，谁悟岩头意。>
<种豆豆苗稀，力竭心已腐，早知淮王术，安坐获泉布。>
<寒山草木疏，苍翠因雨湿，日暮来不来，前溪借蓑笠。>
<愿海散香风，花披菡萏红，锦鳞方上钓，金锁已腾空。>
<章句传燕国，风流有薛君，千年濠上意，寂寂向谁云。>
<凿石破苍苔，青天地底来，夜深寒月印，疑是晓奁开。>
<石阑瞰虚碧，满院兰花开，揽衣起结佩，匡坐待君来。>
<簿领久沉迷，谁能不忍欺，我来惭此石，拈出问吾师。>
<解虎锡常闲，饲虎石常在，亡躯度有情，清风几千载。>
<呼韩与汉盟，保塞临洮西，斩马玉具剑，挠酒金留犁。>
<路远嗟来晚，山僧梦已痴，敲门惊破胆，撩乱佛菩提。>
<夏木无重数，森阴翠樾低，相呼百禽语，太半是黄鹂。>
<来时帘捲昼，坐久竹移阴，有待无消息，南窗睡兴深。>
<寻春入玄洞，水帘珠错落，下蟠九仞松，上宿千年鹤。>
<繁盛闽南粤，潜藏霜雪天，素云生宝髻，剩馥借龙涎。>
<端坐阅四时，烂然各有第，新篇敌岛可，邮筒当数寄。>
<空馆寂无人，摵摵鸣木叶，乍疑风雨声，忽见当窗月。>
<常闻南郭智，未识北山愚，试问溪中水，潺潺只自如。>
<一望二三里，烟村四五家，楼台六七座，八九十枝花。>
<淑气欲迎年，朔风将送腊，征衫费增减，渐觉寒暄杂。>
<彭泽归来后，东篱菊正黄，秋光无限兴，晚节有馀香。>
<窗前六出花，心与寒风折，不是郎归迟，郎处无冰雪。>
<四望黯同云，平湖堕银汉，一叶柳边来，应是寒澌泮。>
<问路非行路，年年在户庭，果然行路客，问罢即登程。>
<自湖腰欲断，莆阳朱紫半，水绕壶公山，此时大好看。>
<欲妆临镜慵，畏见朱颜老，无语下瑶阶，所思在远道。>
<岁晚经湘浦，堪收入画图，雪馀凝望处，一片玉模糊。>
<晴日催归路，平桥又息躬，云峰四面碧，霜叶一溪红。>
<庭花昼合围，松竹蔽行道，淡面邀缁流，相对豁怀抱。>
<独在西峰顶，年年闭石房，定中无弟子，人到为焚香。>
<台高登望迥，台平驰射宽，平高各有志，民力空独难。>
<望母嗟陟屺，思亲徒望云，可怜魏孝子，不比狄参军。>
<蕉叶碧逾净，榴花红更明，知秋惟蟋蟀，唧唧草间鸣。>
<太液轻澌泮，温明霁日融，菜流芳荇碧，花颂瑞椒红。>
<气至风条达，阳升土坟盈，芸芸生物遂，两两泰阶平。>
<游子惊西风，霜意薄林樾，所嗟故山蛩，不负故山月。>
<心事俱已休，名山尚留踪，芳湖清且浅，曾照汉时容。>
<帝子登湘岸，临风粉泪弹，梨花多少雨，点点透琅玕。>
<翛翛叶打窗，瑟瑟珠跳瓦，长夜未眠人，起听孤灯下。>
<府教英灵在，虺蛇不敢居，从来岩上月，只是照虚无。>
<人兮吾与游，竹兮吾与俱，世浊此独清，室小自有馀。>
<阶下苍松立，阶前白鹤行，轩中何所有，终日此双清。>
<空阔湖水广，青荧天色同，舣舟一长啸，四面来清风。>
<一朵归云静，徘徊正好看，匆匆恐惊散，不敢上林端。>
<孤舟泊柳阴，邂逅一论心，玉带河头水，此情应共深。>
<日醉临邛市，不题临邛壁，怯他卖酒人，胸中五云色。>
<见说灵州战，沙中血未乾，将军日告急，走马向长安。>
<老树馀生意，疏花发故枝，平生心铁石，正在岁寒时。>
<难把父书读，祗因手泽存，遗言汝可受，忍使世无闻。>
<一念私才起，风波势便增，若非鏖战勇，方寸几时平。>
<瑶台明月凉，玉琯回双凤，不知谁氏女，参差隔花弄。>
<帝遣银河垂，虚帘荡空渌，我欲买娉婷，问尔乞三斛。>
<濯濯何年有，先公手种成，至今揩痒虎，来认读书声。>
<一丝公不挂，钓饵也怜渠，旧日垂竿地，临流只放鱼。>
<古柏昼阴阴，当轩岁月深，山僧常笑指，应解识禅心。>
<宝塔镇东方，亭亭三鸑鷟，云中挂暮蟾，海上射朝旭。>
<当时虎符臣，千载羊裘友，试看元勋台，何似山祠久。>
<迢迢烟水寒，猎猎霜风侵，此行何当还，民瘼简帝心。>
<策杖独行游，青山一何深，道逢采药人，问我松脂林。>
<密竹藏啼鸟，荒村起白烟，人行秋色里，家在夕阳边。>
<白水明崖草，青云起暮山，春风凉不绝，归鸟恣闲闲。>
<著意绣鸳鸯，双双戏小塘，绣罢无心看，杨花满绣床。>
<胡羯自干纪，唐纲竟不维，可怜德业浅，有愧此碑词。>
<住处何曾远，林间别是凉，清风酣一枕，底许觅羲皇。>
<君试探玄草，吾能把素书，问奇频载酒，真作子云居。>
<救溺如救火，造次遂捐生，金陵人去远，拗鬼不来争。>
<甘泽终妨骤，春缘闰候迟，较量农早晚，西墅野棠枝。>
<吏事君休怪，山城好闭门，此生无长物，但坐有清尊。>
<虎为百兽尊，谁敢触其怒，惟有父子情，一步一回顾。>
<首言天地易，次语赞羲皇，系传谁精玩，先看第一章。>
<孤舟横野渚，明月照当空，十年江海意，疑在小亭东。>
<秋水自然碧，秋花何意红，乾坤摇落恨，只是为西风。>
<浙山高崔嵬，浙水清缭绕，廓然霁风霆，孤月生夜照。>
<百年樵斧外，留得挂寒猿，不奈西溪水，流香出洞门。>
<陟彼白云洞，洞里白云迷，跳出白云外，身与白云齐。>
<无怀三两人，裹粮杂乾豆，连日醉乡游，不记归时候。>
<多病宜逃世，浮名合敛踪，杜门安偃蹇，自性本愚慵。>
<神疲穆满驭，足茧神始载，终然方寸心，扰扰躯壳外。>
<天如碧玉版，群山各写形，高空无障翳，龙凤互鶱腾。>
<子真岩石耕，名称动都邑，不比北山翁，销声寄禅寂。>
<异哉宗子孝，亲疾远关心，每念痛大小，因知疾浅深。>
<别兄今几时，邦人指难弟，莫诵海沂康，两冯如鲁卫。>
<我爱姑射仙，清标似霜雪，误落风尘中，玉颜总如铁。>
<月映山头秃，云迷路口叉，仰天方索句，一鹤立松丫。>
<曾饮桂山茶，未登桂山路，芒鞋白苎衣，相约游山去。>
<玉环碎一声，回首峡山暮，安得如萧郎，乘鸾携手去。>
<茅茨西日暖，翁媪自相依，不识鸳鸯意，双双作伴飞。>
<南来山不尽，北望意何如，恨杀衡阳雁，来时不带书。>
<短烛空烧柏，浊醪不荐椒，岁华知几日，人道是今朝。>
<庭树谁教种，无端恼客情，昨宵窗外雨，一半是渠声。>
<流光不肯住，烟景复相催，寄语看花者，休携玉笛来。>
<秋色山中好，山翁醉不回，不知篱下菊，霜后几丛开。>
<轩居只数椽，一角横池水，城中车马尘，那得来窗几。>
<浮图屹亭亭，乘暇一俯仰，忽然风雨来，檐铃一齐响。>
<山前杜宇哀，山下杜鹃开，肠断声声血，郎行何日回。>
<海上洛迦山，现我大士影，萧萧翠竹风，此中有深省。>
<学得汉宫妆，偷传半额黄，不将供俗鼻，愈觉更清香。>
<白日不飞出，夜灯安可亲，比朋不可投，何似暗藏身。>
<万里关山静，清阴满塞榆，如何金殿里，犹献辟兵符。>
<迎风绿云翻，含春锦苞吐，何处双彩鸾，飞来斗毛羽。>
<溪边花满枝，百鸟带香飞，下有一白鹭，日斜翘石矶。>
<纵令无目生，不如有心死，惜哉高氏筑，仍作荆卿匕。>
<玉甃祥光发，难藏世上名，定多慈护力，一饮百疴轻。>
<宵分睡正浓，忽闻鸡喔喔，强起整衣冠，明星在屋角。>
<谁把摩尼珠，掷向沧溟里，皎皎镇江城，至今潮不去。>
<平塘波浪深，荷叶鸣秋响，惊起锦鸳鸯，双双共来往。>
<山水有馀静，都忘城市嚣，朱黝本自省，时焉此逍遥。>
<劲节含龙箨，孤标出凤池，最宜风月夜，不遣俗人知。>
<老树半垂叶，疏篁斜露根，若无烟雾隔，应见石西村。>
<半空纷下鹤，千尺矫游龙，再歌古人句，晴雪落长松。>
<猿声到枕上，愁梦纷难理，寂寞深夜寒，青霜落秋水。>
<窈窕东注壑，舒徐南入江，寄声沧海若，高洁此难双。>
<碧草垂低岸，东风起细波，横汾从游宴，何谢到天河。>
<疲筇扪石上，大野俯栏窥，洞穴通诸顶，泉流接两池。>
<根清条不肥，影落明月地，凄凄欲寒时，胚𣍯已生意。>
<游蜂从何来，饥雀巧相遇，谁其释纷拿，放汝采花去。>
<主人心地阔，以意名其亭，长携一樽酒，坐对前山青。>
<密林新雨歇，叠壑泻潺湲，书声午未罢，深坐觉□寒。>
<萝月娟娟净，三星耿耿明，曲栏深睡犬，修竹暗巢莺。>
<苞竹秀孤岭，虚籁涵清漪，秋风何时实，凤饥竹不知。>
<白日炎氛远，清阴敷广庭，岁寒抱高节，霜雪独青青。>
<破白便怀青，纡朱旋著紫，鼎鼎一春忙，浮荣均梦蚁。>
<汝幼不努力，忽为三十馀，勉旃教汝子，要付善和书。>
<明月今宵满，清谈暑气消，鸥飞蒲叶战，鱼跃浪花摇。>
<凄凉徒见日，冥寞讵知年，魂兮不可问，应为直如弦。>
<昔我游山阴，杂花纷似雪，重来雪作团，远树皓已结。>
<取友英隽场，如子乃石交，进善定见与，言从浚之郊。>
<儒道未易行，俛首为禄仕，仕而不得禄，卓哉见廉吏。>
<茆山千万叠，不得见天全，帆出扶胥口，无山只有天。>
<寂寂中秋夜，含情出玉闺，河长看雁远，月皎觉云低。>
<平昔歌声断，凝尘满画梁，昭阳新奏曲，谁得奉君觞。>
<雪后竹君子，霜前松大夫，梅残半点白，猿叫一声孤。>
<五月逢重五，堂前共举觞，无端小儿女，争索五丝囊。>
<结庐向南山，日夕入佳气，岂不淹岁年，地远心所慰。>
<骡马缘风热，因此作你黄，涂药教驹匝，切恐结成囊。>
<池鸟夜喧寂，水屋月流明，坐深清景迈，不知莲露盈。>
<宿食共相投，枯荷野渚秋，平生急难意，何用急时求。>
<明月一樽酒，清风万卷书，南山山下地，终欲卜邻居。>
<秋容何处佳，淡泊寄寒水，无滓湛遥天，我心正如此。>
<朝看长白山，暮看长白山，山色有朝暮，吾心常自闲。>
<饱食无馀事，逍遥散步行，清晖人不见，鸥鹭自相迎。>
<闭门春雨后，芳草上阶生，讵知严霜月，聊复一时荣。>
<夏雨涨黄流，夜鸣邻船柁，乘危冒险人，不识西山饿。>
<燕舞起香尘，莺歌出绛唇，直须灭银烛，恐有绝缨人。>
<尘鞅苦相聒，江槎喜自闲，数编翻欲遍，小饮卧看山。>
<借筹渭阳幕，边画分毫毛，邵州二千里，能勿鉴寐劳。>
<开轩面杉竹，冷翠摇清空，披衣水边石，长夏来薰风。>
<鬼谷岩前石，唐文字字奇，何当拂苍藓，细读老君碑。>
<社鼓村村急，春流岸岸高，双分待鱼鹭，红认隔溪桃。>
<青虬在其上，雌霓甘为下，游者虽异途，阴晴不相舍。>
<不忍身逃箭，知为母塞疮，人心有如此，兽面本何尝。>
<山静无人声，焚香坐朝暮，苍藓盈阶除，落花遍庭户。>
<风翻朱里幕，雨冷通中枕，耿耿背斜灯，秋床一人寝。>
<云端发清磬，松里耿疏灯，欲识心中事，还应出世僧。>
<岸帻坐微凉，荷池雨新足，永夜寂无人，流萤度深竹。>
<低处最多情，声迟拍转停，坐中肠亦断，况乃隔帘听。>
<结楼依东城，楼高凌睥睨，吾欲览大荒，浮云莽不止。>
<饭煮忆青泥，羹炊思碧涧，无路献君门，对案增三叹。>
<越溪与文溪，昔日大名齐，文越不同道，溪流分悟迷。>
<小玉探春回，褰帘笑语来，今朝庭树上，忽有数花开。>
<片雨过孤村，晚溪晴洗马，复有如花人，浣纱明月下。>
<未必黄明在，终令丑口亡，难教疏网漏，不直败毡藏。>
<东洞火痕多，温柔如水玉，秀色生文姿，为君日三浴。>
<御榜揭红墙，春风马上郎，特引双蝴蝶，来荣插帽芳。>
<春雨暗西池，轻寒袭罗幕，愁倚小屏风，墙头杏花落。>
<雷雨过前溪，竹色犹黯惨，泥中有龙孙，戢戢露头颔。>
<人事无如何，多于道傍草，但问酒有无，莫管老不老。>
<煖坐无寒涕，窗油雪让明，地炉糠火熟，饱听乱松声。>
<荣枯观物理，万事总如斯，无虑复何遣，惟吟靖节诗。>
<乍面成乍煦，易诺旋易悔，孰与少踟蹰，犹令直道在。>
<巉石横岸曲，碧叶生秋树，朝朝欸乃声，不识江中路。>
<宁复露棱角，明心不受欺，千年谁可转，空照是宗师。>
<踊跃谷生风，峥嵘百兽中，岂知王者瑞，足不履生虫。>
<丹灶功成后，寥寥掩竹扉，但闻蝉已蜕，不见鹤来归。>
<上士体虚无，瓶泉与道俱，倘馀涓滴润，可救众焦枯。>
<朝凿西山石，暮填东海水，西山石可尽，海水浩无底。>
<如何百城内，一一画元方，劝孝贤刺史，观风职所当。>
<膴膴川原合，依依桑柘疏，柳汀与花坞，好是辋川居。>
<重叠四百峰，铁桥在何处，莫将别驾来，同到飞云去。>
<招提临古道，窣堵压孤山，十里梅花树，都来一望间。>
<春至百卉萌，日出万象丽，不应拈破时，别自一天地。>
<流水绕孤松，清风动疏竹，俗客不到门，莓苔长新绿。>
<眉淡凭谁画，床空只独居，天涯音信绝，还寄梦中书。>
<水浸石根冷，风吹藤叶飞，菰蒲秋影里，长趁钓船归。>
<浮香绕曲岸，圆影覆华池，常恐秋风早，飘零君不知。>
<有意濯尘缨，河流伴客行，翻嫌河畔水，不似石泉清。>
<雨云冒山头，晴云出坞口，东峰有龙湫，雨我私百亩。>
<团扇复团扇，团扇亦已好，但恐秋风至，弃捐在中道。>
<广成住崆峒，庚桑居畏垒，一鞭山色中，吾道无成毁。>
<愁倚溪楼望，还因见月明，月明如有约，偏照别离情。>
<清波滔碧天，乌藏黯黮连，二仪不辨处，忽吐清光圆。>
<旧梦在何处，新梦续相从，旧空那可续，新续总成空。>
<东西填脚债，已过一秋期，今日拈花处，思君第一卮。>
<陇上春风生，江梅几枝发，仙人坐吹箫，飞堕一楼月。>
<偶随流水出，闲趁白云归，步石苔侵屐，攀松露滴衣。>
<曲径穿丛密，香清为客来，玉梢梢外雪，苔古晕疏梅。>
<悠然四松顶，置此六尺斋，事事张功父，何论十二钗。>
<皇猷被寰宇，端扆属元辰，九重丽天邑，千门临上春。>
<位逼将求说，书来欲铸颜，柰何化鹤去，不见珥貂还。>
<飒飒树头风，山犬吠不已，呼童启柴扉，明月照溪水。>
<河上牛郎立，桥边织女过，一时才相遇，两意自谐和。>
<叶落满庭阴，朱门试院深，昔年辛苦地，今日负前心。>
<苍竹纬琅玕，为形有如豆，遇祭何所容，乾桃与脩糗。>
<高阁倚天碧，湛然明镜中，了知身是幻，寄傲在虚空。>
<蒙茸冒枯几，想像挂霜枝，永失金衣友，文章安用为。>
<尝评节物佳，无出九日上，岂独为黄花，端由有元亮。>
<厌世逃名者，谁能荅姓名，曾闻王乐否，眷取路傍情。>
<一自分携后，吟怀转寂寥，小窗孤烛夜，忍听雨潇潇。>
<棐几坐永日，岩花动微风，未知堂中人，此乐谁与同。>
<路左孤坟在，何方示化身，惟留桥上月，长渡往来人。>
<走却坐禅客，移将不动尊，世间颠倒事，八万四千门。>
<望君水轩西，恨杀前村树，日暮溪雨来，扁舟在何处。>
<射鸟还来凤，君王总不知，承恩看合德，玉面发赪时。>
<粉箨解香苞，新梢展凤毛，空庭明月夜，只怪粉墙高。>
<情弱抽思长，腕娇运笔拙，口诵恐易忘，笺书还自裂。>
<吾家数兄弟，薄有古人风，生计何曾足，酒杯无日空。>
<重复青山里，双峰锁寺门，楼耸排云阁，松盘过路根。>
<百雉云中午，双虹水面晴，曲江春事蚤，随处丽人行。>
<岂是无仙骨，平生百念轻，但存方寸地，吾不计前程。>
<马上谁家子，相逢灞水头，片言合义气，笑赠千金裘。>
<维汉南有箕，垂象列三辰，长司簸扬职，糠秕居前尘。>
<日日思前路，朝朝别主人，行行山水上，处处鸟啼新。>
<意妾似花枝，愿与春长在，郎意似花阴，逐日阴移改。>
<乱石倚巉岩，山径故崎岖，肩舆度前冈，松风吹我衣。>
<一病三旬久，脾衰秋气侵，谁怜形影瘦，犹喜月相寻。>
<青云覆叠𪩘，白鸟度平湖，钓屿夜来雨，山深知有无。>
<独坐掩罗帏，愁看双燕飞，思君不如燕，一岁一来归。>
<箫鼓修雩祭，风雷起古湫，虽无豢龙氏，尚有斩蛟侯。>
<山中春已晚，处处见花稀，明日来应尽，林间宿不归。>
<渺渺太湖水，湖中多鲤鱼，故人时把钓，应有北来书。>
<秦淮临别处，月落早潮平，离思如潮水，相随到吕城。>
<幽石生芙蓉，百花惭美色，远笑越溪女，闻芳不可识。>
<小院藏修竹，柴门傍曲江，系舟杨柳岸，诗句落僧窗。>
<酒兴唯诗赖，诗怀实酒因，高吟到佳处，满酌岸清巾。>
<自是太古人，一身衣百草，年年只在山，怜尔亦枯槁。>
<山色重拈出，秋云似削平，可怜松下路，月黑不堪行。>
<客归青海头，报道单于死，晓起望征人，新妆从此理。>
<短棹经行处，风披藻荇香，中宵孤鹤唳，片月在沧浪。>
<倾盖见芳姿，晴天琼树枝，连城犹隐石，唯有卞和知。>
<肇履璿玑历，重飞缇室灰，寒随土牛尽，暖应斗车回。>
<好勇能过我，当仁岂让师，勇须仁以济，仁必勇为资。>
<竹阁公所爱，延僧酌夜茶，渔歌天外起，何似听琵琶。>
<号令行惟信，人谁不我承，举烽诸国叛，敲铁小童应。>
<已分几上肉，谁藏腹下刀，安知羊不死，乃复自羊羔。>
<居独念无僻，境动情不肆，圣人然后能，学者须敬忌。>
<民愚一何鼠，民怒一何虎，谨毋芟刈之，持以报九五。>
<逆旅程难进，疲肩重日增，归期无用数，俛首事孤征。>
<客来借毡看，笑指一书策，不管卖不行，且图偷不得。>
<昌国古要区，人物屹相望，功名刻高崖，粟帛赐满箱。>
<一干生数花，春风折香玉，持之赠所思，幽人在空谷。>
<清琴久无声，芳佩邈已解，疏影落斜阳，萧萧复谁采。>
<茅屋深湾里，钓船横竹门，经营衣食外，犹得弄儿孙。>
<水殿笙歌歇，宫门听漏签，薰风吹藕荡，香度水晶帘。>
<柳眼青迎客，禽心乐傍人，鹤须为起舞，童侍亦相亲。>
<故园兄与弟，一别又经秋，昨夜相思梦，分明到广州。>
<南枝春意动，林杪散朝暾，无使传芳讯，看花日又昏。>
<花早春何力，香寒晓尽吹，月摇横水影，雪带入瓶枝。>
<家临九江水，来去九江侧，同是长干人，生小不相识。>
<山城一夜雨，客意巳深秋，况对临湖寺，千松翠欲流。>
<郑虔骨已朽，孔父天不遗，他年从事贤，手板空倒持。>
<霞口镂衢鞍，霜蹄削玉寒，晓看经逻些，暮已蓦楼兰。>
<当时饿鸱箭，惊皇无复魂，困卧阶下草，深愧主人恩。>
<天上会双星，桥渡银河水，一别动经年，楂楂徒报喜。>
<涧底云根湿，林稍风叶鸣，何时明月夜，来此听秋声。>
<群木上参天，清阴并为一，炎曦无路来，不废风月入。>
<乱石托孤根，群槎避清芬，空山人不到，花照玉晨君。>
<空房心胆怯，灯影半将残，揽衣频起剔，扬彩伴更阑。>
<在处飘红雨，临窗照夕阳，何时清禁里，一笑伴仙郎。>
<只见漫天雪，元来亦有花，两三花自好，半树太多些。>
<草木何丰彤，悬崖护丹穴，相传通鼎湖，深窈吹寒冽。>
<寒山远欲无，春在冥濛处，何如扫浮阴，尽放岧峣露。>
<服食求神仙，何如孤竹子，一食西山薇，万古当不死。>
<双流决决鸣，石根失其一，弃糠于此中，应从玉泉出。>
<白鹭白如雪，照影临沙碛，翻被鱼先见，终日不得食。>
<倚杖临寒水，披襟立晚风，相逢数君子，为我说濂翁。>
<滴滴出石间，初疑松上露，点易日有程，还应周天度。>
<含悲吊屈平，壮心怀马援，香芷生沧洲，铜柱倚荒甸。>
<昔游西太乙，今日返成都，若问去来事，云藏月影孤。>
<十载脾神厄，何曾食有鱼，击鲜徒溷汝，遗鲊适忧吾。>
<夕英色衰落，小摘尚盈襟，错会离骚意，元无满地金。>
<鹰吊横绦路，春风动客衣，浩歌登绝顶，回首万山低。>
<焚香坐蒲团，神定心更逸，坡翁有嘉言，一日便两日。>
<日月岩前鸟，秋来不复闻，达人今已化，名系此山云。>
<坐对蒹葭晚，遥悲水国秋，鱼书长不达，江上怨阳侯。>
<借问金沙地，何年玉髓开，水寻沧海去，云抱碧山来。>
<草树随方别，枫亭故有枫，故乡乌臼树，霜色更深红。>
<大地寒深处，参师不自知，青天还日出，一路见来时。>
<秋云轻似叶，秋叶复如何，日日溪头坐，飘红几许多。>
<騋牝三千匹，云屯十二闲，六飞当御驾，喜色见龙颜。>
<归来遽云出，既出又归来，自处苟如此，渊明安在哉。>
<晴即前岫樵，峰分方未返，路乱笼绿罗，云晕涌愈远。>
<风静云归山，风起云作雨，伛偻久无心，日倚亭前树。>
<扁舟横薄莫，渺渺蓼知秋，家山有江湖，何必赋远游。>
<君王全盛日，宫殿此沈沈，歌舞无人见，唯馀钟梵音。>
<五马来何暮，经营指一弹，石碑书近事，留与后人看。>
<山势连天合，溪流过峡分，难将一溪雨，写出两峰云。>
<老丑慵看镜，清狂爱作诗，唱酬真得侣，衰白亦相宜。>
<寥阳龙已化，华表鹤空悲，欲问梁朝事，惟应老桧知。>
<心寄羲皇上，生逢晋宋时，风流千古意，只有杜鹃知。>
<登览多清兴，衣襟有白云，松风不知际，仙籁坐中闻。>
<御柳依然绿，宫苔取次生，黄鹂深处语，不似旧时声。>
<涛涌雪成滩，星石绾其口，谁来选渔竿，约此溪中友。>
<无田艰岁计，有子不为贫，藿食恒余味，蓬门也自春。>
<风来莫乱吹，摇我庭中树，树上有鸟栖，惊飞无住处。>
<采芳复采芳，采之何太勤，芳馨塞天地，吾自美灵根。>
<烟势分岚出，波痕映林薄，兀坐不逢人，邻花相对落。>
<城市何年别，烟霞尽日闲，松潭明月上，把钓不知还。>
<密粟出浓紫，幽花间深黄，有谁吟其间，含香一薇郎。>
<维舟汉江滨，水色照黄鹤，骢马何不来，风雨横江落。>
<露气集芳丛，千头趁晚风，淡妆宜小摘，鬓亸玉玲珑。>
<每岁听蝉处，那将此际同，孤村寒色里，野店夕阳中。>
<半山字说行，精义极贯穿，世好鸦蚓书，谁识虫鱼篆。>
<东井回天地，西奎应古今，已无生与死，况复说浮沉。>
<唐皇溺太真，爱心苦未足，因人忆海棠，何如悟秉烛。>
<天地亦已大，斯人何苦心，把酒语不得，西风吹上林。>
<尔向沧江别，予方湘水行，秋风莫相负，迟尔岳阳城。>
<镜湖中有月，处士后无人，荻笋抽高节，鲈鱼跃老鳞。>
<道本无垢净，境自有喧寂，愿闻禅说中，何以得真实。>
<闻君新酒熟，况值菊花秋，莫怪平生志，图销尽日愁。>
<郡斋谁种竹，绿荫未多浓，我欲添清閟，殷勤护箨龙。>
<野水漫凫汀，烟芜接远坰，数峰青抹黛，遥指不知名。>
<百步洪头水，秋霖一夜浑，相携濯缨处，无复履綦痕。>
<何事不驱蚊，癯然床下身，伤肤非所惧，所惧去伤亲。>
<山僧赠衲衣，旧是稻田样，石床不解眠，夜礼天坛上。>
<何由芰制衣，岂必兰为佩，一笠一蓑轻，田渔且相对。>
<循壁渡泉桥，知有幽人宅，山气动□馡，香獐夜来迹。>
<秋晚不扃扉，秋亭一叶飞，采莲人不见，水面落红衣。>
<一水明两岸，千峰长绿苔，凭高窥鸟道，寻胜得鱼台。>
<沙砾喧寒雨，枫根挽钓楂，菰蒲起烟火，隔水是渔家。>
<觱沸一溪泉，巃嵷千古木，中有避世人，阴厓结茅屋。>
<叶如花傍砌，往事逐浮华，旧曲惟传恨，人间复见花。>
<什袭发硎刀，无名自贵高，秋衣犹葛制，午饭厌溪毛。>
<天性生虽具，人伦教可无，往哉亲父子，汝契作司徒。>
<明月皎如银，中有丹桂影，怀人坐良宵，衣裳露华冷。>
<何年金粟树，留客怜樛枝，淮南招可隐，一咏小山词。>
<关河霜雪清，故人亦流落，夷歌奉玉盘，悲君随燕雀。>
<壶中冰始结，盘上露初圆，何意瑶池雪，欲夺鹤毛鲜。>
<乐在知几早，忧因见道迟，遥怜鲍庄子，人笑不如葵。>
<元祐赋律古，熙宁经义新，请君忙改艺，诗好误终身。>
<子美食樱桃，题诗叹转蓬，空怜点唇绛，尽作滴阶红。>
<或言严本庄，蒙庄之后者，或言汉梅福，君之妻父也。>
<远山俯可拾，北斗近堪凭，共在白云里，君居第一层。>
<彼已苦其密，此犹患其疏，欢呼试新网，一举双白鱼。>
<二阁宁独暖，万家方号寒，何当放春去，和气满人间。>
<师者人之范，辨惑正吾疑，苟不就有道，伥伥其何之。>
<臣繇贺捷表，臣结中兴碑，亘古雄辞在，于今老学谁。>
<溪上娟娟竹，年深百尺馀，何时过溪上，折竿钓溪鱼。>
<南垞与北垞，岸远渺难即，此处好行舟，面面芙蓉色。>
<松暗水涓涓，夜凉人未眠，西峰月犹在，遥忆草堂前。>
<穷通皆有命，守道竟何惭，莫计荣枯事，逢人尽醉酣。>
<新霁洛城端，千家积雪寒，未收清禁色，偏向上阳残。>
<见尔芙蓉沜，点水款款飞，黄头棹船去，半湿轻罗衣。>
<竹径转西麓，山花能白红，要知造物心，政在无言中。>
<雕锦剪花团，三边总认看，寻常不肯着，风雪念兵寒。>
<饱去樱桃重，饥来柳絮轻，但知离此去，不用问前程。>
<微雨逗芳华，悠然动百花，岭南春事早，梅李竞交芽。>
<坐久香不断，开残花尚奇，林莺知客意，一啭似笙诗。>
<种葵如种麦，隔岁已下子，仅成一干花，浪备四时气。>
<幽幽涧底兰，花叶愁枯槁，不及尔青蒿，春阳能得早。>
<万岁菖蒲酒，千金琥珀杯，年年行乐处，新月挂池台。>
<风交蒲苇乱，烟断凫鹜飞，日暮一笛起，扁舟垂钓归。>
<堂上会亲戚，可怜马上郎，呻吟更流血，干戈浩茫茫。>
<流水弯还来，羽觞酬酢竞，应有兰亭篇，邦人起歌咏。>
<送远翻清调，山高水更流，子期欣共席，黄醴满金瓯。>
<夜久喧暂息，池台惟月明，无因驻清景，日出事还生。>
<入室五千卷，插架三万轴，何似晒书人，坦此便便腹。>
<谁来蹑高步，幽径已荒凉，落叶无人扫，哀猿空断肠。>
<杂卉烂春色，孤峰积雨痕，譬若古贞士，终身伴菜根。>
<持宪使荆南，咨诹驰六辔，鹰隼不及凤，愿勿失此意。>
<试问窗前竹，栖鸾会有期，丁宁休剪伐，留取拂云枝。>
<千百年之间，辋川图若见，不到文杏亭，那识王维面。>
<莫问苍梧远，而今世路难，胡尘不到处，即是小长安。>
<日午尚高眠，问人雪霁未，沙弥九岁馀，不识人间事。>
<琴书四十年，几作山中客，一日茅栋成，居然我泉石。>
<望远吴天雁，情深谷口阴，扁舟殊自滞，还负子猷心。>
<八骏去已久，骅骝未易逢，君看七十匹，若个是真龙。>
<挂席东南行，青山望迢忽，日暮寒潮生，维舟对孤月。>
<大道元无定，如何说觉今，须知觉了后，不减原初心。>
<实德吾应愧，浮名信所遭，未能忘厌羡，祇觉一生劳。>
<白浪高如屋，停舟日已中，长芦望不到，愁杀石尤风。>
<幽鸟噪岩谷，寒烟锁薜萝，忽遇金蟾蜍，无人自呵呵。>
<山脉贯龙腹，山髓出龙口，九道下成池，千年溉灵囿。>
<亲见房太守，殷勤奉旨甘，那能不心愧，岂止是颜惭。>
<隔松闻桂杵，玉粒捣玄霜，水月明笙鹤，江云冷石堂。>
<东风吹暖气，消散入晴天，渐变池塘色，欲生杨柳烟。>
<世间猫捕鼠，谁知鼠捕猫，会得个中意，何须面壁劳。>
<物外山川近，晴初景霭新，芳郊花柳遍，何处不宜春。>
<胡越同心日，夫妻反目时，人间无大小，得失在须斯。>
<陇头人未来，江南春几许，惆怅玉箫声，吹落胭脂雨。>
<不待东风拆，池塘已自春，试看源上客，犹恐是秦人。>
<千金募战士，万里筑长城，何时青冢月，却照汉家营。>
<绰约敝姑射，倏忽归鸿濛，谁云橘中乐，不减商山翁。>
<老翠山皆洞，深红树颇花，人夸仙世界，我笑是贫家。>
<莫即叹飞蓬，醇醪更养蒙，秋花应似汝，老作雁来红。>
<桂楫寒烟浦，茅庐老树枝，画图嗟岁暮，不及见春时。>
<同住长乾陌，经年来往稀，采莲相借问，并着画船归。>
<雪重玻璃捲，苍然色不渝，苦辛通性窍，登荐后甘腴。>
<赠子槟榔花，杂以相思叶，二物合成甘，有如郎与妾。>
<土俗诸蛮异，人心一理同，古今鸡犬月，南北马牛风。>
<采菱须采早，菱老刺侬手，刺手不足忧，菱老如侬丑。>
<不惜将黄金，争头买颜色，妾貌自可恃，谁能苦劳力。>
<月在潭水中，水清月儿白，风来莫吹动，天壤吁一色。>
<虽得苏方木，犹贪玳瑁皮，怀胎十个月，生下昆仑儿。>
<湖边法喜楼，千顷冷涵秋，吟绕维摩室，风生杜若洲。>
<倚杖看明月，停杯唱竹枝，美人期不至，对景立多时。>
<山下无人踪，山上无鸟语，惟馀一片云，见我来游此。>
<金刀剪紫绒，与郎作轻履，愿化双仙凫，飞来入闺里。>
<作客翻为主，殷勤送所亲，不知为客苦，试看南归人。>
<斜阳照石壁，寒泉浸松影，风生万籁虚，鹤唳千山静。>
<桃李寂无言，垂杨照溪绿，不见苎萝人，空吟若邪曲。>
<慈悲乳孙叔，恭敬侍小颠，烦君常警逻，老子□□□。>
<越公多美妓，卫尉足名姝，无计留红拂，伤心坠绿珠。>
<楼台出林杪，入望杳难分，半夜投龙去，千山尽白云。>
<水国春已生，微波漾洲渚，时见挑菜人，临风自凝伫。>
<公非不通险，任重载者浅，此去荷责轻，又得先归便。>
<杨柳馀朽株，梧桐但疏阴，小卧不出门，不知秋已深。>
<明月落谁家，信是无心得，出门舞婆娑，梨花满庭白。>
<客途过半夏，榕圃正当归，欲附子音信，天南星使稀。>
<忆昔杜陵老，恨无千万间，君能恢大义，吾党悉欢颜。>
<尘海东南下，云山西北高，黄流荡中潏，万里费波涛。>
<相别亦何事，相逢尽偶然，愁肠贯彩笔，离梦绕朱弦。>
<小小储金鲤，池波一镜平，不须桃浪暖，头角亦峥嵘。>
<晚云横树薄，寒雨入帘微，川净鱼堪数，人间鹭不飞。>
<君家湖北头，门前湖水流，水流似侬意，日夜不曾休。>
<来说湖西者，不及华山顶，谁知岩中仙，解作石柱屏。>
<西施颦自好，邻女未全非，但使怜颦得，毋须吴苑妃。>
<江皋草已长，微飙吹绿漪，物情本自适，偏入少陵诗。>
<锦架丝绦旧，羁縻气转雄，草间狐兔尽，饱食待秋风。>
<蕉闻王子晋，云卧夜吹笙，控鹤冲天去，松风千古声。>
<项上如生旋，有之不用夸，环缘不利长，所以号螣蛇。>
<昔为避世乡，今是朝宗路，桃花春水间，犹是寻源误。>
<槟榔自无柯，椰叶自无阴，常羡庭边竹，生笋高于林。>
<去岁望云心，东归车马疾，君今向故园，非复倚门日。>
<树暗春将老，酒阑人欲归，裴佪风月夜，花絮一帘飞。>
<绕涧绿猗猗，秋风吹紫蕤，如何生杜若，浑欲杂江蓠。>
<江树风力斜，江波雨声急，孤篷有归渔，清寒压蓑笠。>
<落落罗浮松，皎皎耶溪月，将月挂松端，清辉两寥泬。>
<杀身明逆顺，濡足救危亡，未必荀文若，甘为操子房。>
<断碣馀苍藓，高文记赤乌，浦深春水阔，天远野云孤。>
<阳生在十月，亥谓之天门，战乎乾者物，乾实战于坤。>
<皂隶百轻肥，金朱弹丸箧，君方踞胡床，风掀缃册叶。>
<野菊日烂漫，秋风随分开，寒香与晚色，消受掌中杯。>
<去骖嘶别路，归棹隐寒洲，江皋木叶下，应想故城秋。>
<秋老泽国寒，稻粱资啄食，岂不怀同心，天高整孤翼。>
<尔作为文章，文章不利尔，大都机事人，毕竟机心累。>
<落此鼪鼯野，宜从麋鹿群，何知交友内，而乃得夫君。>
<危石江中起，孤云岭上还，相逢皆得意，何处是乡关。>
<盛世须材杰，高名动圣明，一麾淮海去，青旆拥千兵。>
<我欲游京口，浮家未有船，羡君无一物，篷底曲肱眠。>
<槐柳拂云长，清阴覆短墙，群芳俱落尽，祗有菜花黄。>
<官样何如野，谋生拙最宜，君门标野拙，篆刻大精奇。>
<庶草将蕃庑，群阴自退消，迟迟杏梁日，长照紫宸朝。>
<山开稍有路，水放亦成川，游人得所息，真意方澹然。>
<剪彩宜春胜，泥金祝寿幡，雪梅同雪鬓，相对两凌寒。>
<金梭抛翠丝，东风弄晴昼，求友不须鸣，绿窗人倦绣。>
<物理窥开后，人情照破休，止堪初看望，不可久延留。>
<千年白鹿地，今有佛楼台，昨日到山下，衔花犹出来。>
<竹不愧老可，人今无老坡，聊将一卮酒，相与酹苹波。>
<小浦闻鱼跃，横林待鹤归，闲云不成雨，故傍碧山飞。>
<绿净不可唾，此语足千古，天水澹相涵，中有数声橹。>
<自谒上元归，不作向平想，俨然病维摩，阿閦在手掌。>
<不独山头白，人头亦垂素，积雪有时消，青山色如故。>
<怀归空有感，包贡则无因，跳入商山去，添予作五人。>
<插屋数竿网，穿篱几尺船，水乡菱芡足，不著免租钱。>
<相唤檐前度，嘤嘤柳外莺，寒衣裁未就，忽断剪刀声。>
<山中清且闲，寒雪共朝夕，除却自行踪，并无麋鹿迹。>
<融香一尺云，煖玉三竿渚，不知濯锦波，唤作桃花雨。>
<碧落秋方静，腾空力尚微，清风如可托，终共白云飞。>
<怪石从何得，玲珑自可怜，感君同白璧，置我小窗前。>
<秋水一抹碧，残霞几缕红，水云霞尽处，隐隐两三峰。>
<赤壁不改色，汉江依旧流，二龙争战后，风月属扁舟。>
<长沙游玩地，多有墨工奇，旧说胡光烈，今夸郑子仪。>
<盥面知新瘦，看书觉近昏，风霜不相贷，老意与谁论。>
<叠嶂最惊目，排青隐星络，双溪颇醒心，激素出林薄。>
<塞北兵戈满，竹西歌吹空，何堪故乡梦，真在白头中。>
<水獭荷花下，鹭鸶荷叶边，渔舟更数罟，谁为小鱼怜。>
<迢迢还乡路，程程日逐西，鸡鸣时问境，十里是金溪。>
<危栋势凌空，时有浮云度，应与楼中僧，去来本无住。>
<舟中采莲女，两两催妆梳，闻早渡江去，日高来起居。>
<海日高低影，风舟远近程，利名刚两字，云水一虚亭。>
<仰极摅忠荩，临民薄赋徭，我来君已逝，凄切夜蛩号。>
<灰里拨阴何，思君欲就哦，还忧好时节，来搅或遭呵。>
<冰玉有馀映，铅华暂谢却，安得素心人，徘徊弄春爵。>
<歌伎悬灯引，材官导马归，更移花下席，取次换寒衣。>
<新篁故蒙丛，恶草刚荟翳，删薙似少恩，成渠玉无际。>
<兴庆坊前柳，萧郎手自栽，藏鸦今渐稳，只是不归来。>
<入用因埏埴，时行任比方，连阶□□□，□□□□□。>
<此骏产渥洼，神奇莫浪夸，相期千里志，赠子字无邪。>
<归来一杯酒，聊慰九泉下，秋深有良贾，拟报连城价。>
<别酒故人同，留诗古寺中，唯应湖上竹，一为起清风。>
<愁来不成梦，梦回心耿耿，定力嗟学微，长夜谁予警。>
<帆影宵仍远，山容午始开，水禽无意绪，飞去又飞来。>
<晚岁习禅寂，已无世上情，如何深夜里，犹自感秋声。>
<凉月光不了，照我芳桂丛，白凫如人长，来往柴门东。>
<寂寞东篱下，幽花裛露黄，自缘寒节至，不是爱秋霜。>
<春江波自绿，不染木兰舟，只与岸边草，依依添客愁。>
<问尔看山人，山中坐几春，定知方寸里，无处着纤尘。>
<别作一家春，故畹已禾黍，黄香从何来，谁为东风主。>
<四月沙河市，青盆雪色盐，吴儿甘美饫，可是喜酸咸。>
<为问马上郎，墙高复几许，海青不上天，那得天鹅去。>
<适意步回廊，长吟看修竹，商飙何处来，吹堕半窗绿。>
<夏日山房清，田作稍就次，衔杯自有真，高枕元吾事。>
<月照马驮山，秋气清人骨，马驮驮不去，千古一轮月。>
<土鼓供儿戏，林泉多珍味，风物自依然，流光换人世。>
<南雪不到地，著树斗琼花，正是可怜色，儿童休打鸦。>
<生当为人杰，死亦作鬼雄，至今思项羽，不肯过江东。>
<智者有所说，后生谁究明，韦编具此眼，时止复时行。>
<去年留不住，年来也任他，当垆一榼酒，争奈两年何。>
<茨菰栽半亩，生水引官河，表以慈姑号，因他乳子多。>
<舒徐春昼永，取次小桃红，独爵把枝稳，矜呼立晚风。>
<躧步凌高台，景气非一状，明月本团圆，不为山河障。>
<何处窥刚德，应于众聒时，初心原不恶，底事为人移。>
<獬豸霜中貌，龙钟病后颜，惨伤此身事，风雪动江山。>
<此日天中节，它年赤伏符，只因昭火德，不为记荆吴。>
<乌风起肝脏，忽患便青盲，便是通神妙，除非解损睛。>
<噫声初发窍，巨浸倏漫空，我欲镌箕毕，为天节雨风。>
<涕泪昨辞亲，酸心今别子，舟陆空相望，掺袂即千里。>
<落日沉大堤，湖上归舟少，遥遥望村居，浩歌水云渺。>
<子尚乃如许，壮年坟已荒，我来亲种柏，含泪待苍苍。>
<一琴三尺剑，舣棹北溪滨，莫是玉溪子，迢迢访故人。>
<梦亲在三更，忽醒仍万里，不是好飘蓬，此乃平生志。>
<江南二三月，大地皆阳春，万花最深处，中有读书人。>
<阊阖城南夜，澄鲜一望中，可怜台上路，举步是蟾宫。>
<曲曲通航小，兰桡手自移，映丛怜白鹭，特地过湾迟。>
<溺天子殿衙，呕丞相车茵，古有礼揖客，今无劾弄臣。>
<物理窥开后，人情照破时，可嗟兼可唾，堪鄙又堪嗤。>
<池上一峰孤，下瞰池亭小，书空兆人文，卓笔青未了。>
<相逢三岛客，东海又沧田，不记辽东鹤，归来近几年。>
<区区乘传客，得似贾胡留，我亦黄埃底，空惭鲈鲙秋。>
<楼迥衔空雾，郊长占暝霏，戏鱼晴自掷，寒鸭夜还飞。>
<清溪照眉发，棹举扬清波，何当结茅屋，时与神仙过。>
<玉腕指尖新，力能提万钧，上他篮子里，未必是金鳞。>
<玉烛天时正，金穰岁兆丰，华封遥上祝，圣德与天通。>
<不惜玉交枝，劝君金叵罗，君恩别处新，贱妾当如何。>
<烟低一片春，留与贫受用，阿连自能诗，吾衰不复梦。>
<三宫催解粽，妆罢未天明，便面天题字，歌头御赐名。>
<津头晚风急，攲倒一丛芦，宿雁逢清泚，飞来作画图。>
<柳絮觉春归，轻盈著处飞，东风好收拾，莫遣坠征衣。>
<朝看亭上山，暮看亭上山，问君心何似，白云相与闲。>
<皎皎映澄漪，千寻没到时，篙师轻转橹，可惜碧琉璃。>
<今宵何处泊，七十二峰前，记得夜来月，江心五度圆。>
<艾叶成人后，榴花结子初，江心新得镜，龙瑞护仙居。>
<昨逢山寺中，今送清溪口，山水无别颜，行人自分手。>
<花落春无语，春归鸟自啼，多情是蜂蝶，飞过粉墙西。>
<霁雪东西崦，寒云上下沙，何人吹玉笛，早有落梅花。>
<危山耸如人，绝壑下如阱，居然垂钓翁，相呼不相应。>
<金为□书掷，门因远俗扃，春风何处入，庭草夜来青。>
<门前春水滑，柳外夕阳斜，欲识春风面，满城桃李花。>
<修证彼何人，有国号众香，此境了不殊，沉檀蔼飞扬。>
<曾荅雁门偈，为怜同社人，多惭惠休句，偕得此阳春。>
<忽破苔痕去，微微屐齿馀，落花真妒尔，片片在裙裾。>
<雁影江潭底，秋声浦溆间，吴儿歌一曲，月子几回弯。>
<别借金刚窟，微分室利场，羞他石卫尉，火宅号清凉。>
<玄微达造化，得一不言三，利益众生愿，情迷谩口谈。>
<天不雨霜雪，朝曦与暮霞，江梅呈腊蕊，岩桂又冬花。>
<漏恩馀草木，苛敛察箕头，犹有形骸碍，谁为根本忧。>
<真主乘昌运，假王恢隽功，如何亡赖子，失笑未央宫。>
<不得长相守，青春夭蕣华，旧游今永已，泉路却为家。>
<渡头人眼众，船开不敢要，惯知侬泊处，不过西泠桥。>
<外物虽无累，诚心每在民，薰风能解愠，亦足助尧仁。>
<忆我山中竹，长身立崖谷，势重且抢头，谁欤摇蔌蔌。>
<嘱付池中水，长依高士眠，莫贪沧海阔，转眼变桑田。>
<羽翼汉家了，忘形天地间，个中有真乐，奚必拘商山。>
<咫尺愁风雨，匡庐不可登，秖疑云雾窟，犹有六朝僧。>
<染丝上春机，春浓丝色浅，妾心随梭飞，郎心如轴转。>
<庐山涧底泉，处处鸣寒玉，惟有黄龙潭，龙兴沛膏泽。>
<王公轻以道，富贵骄以志，我见高尚人，盖有高尚事。>
<不肯竞桃李，甘心同艾蒿，德人一题品，愈觉风味高。>
<高阁霞为幔，参差花影重，斗间真气在，知有抱珠龙。>
<芙蓉出秋水，盈盈好颜色，欲采无轻舟，夕阳空伫立。>
<寻源怅何之，渺渺入荒野，裴回灌莽中，偶尔遇樵者。>
<疑著风波恶，民谣亦畏人，筑塘成堰后，斩马祭河神。>
<莲白多生花，莲红多生子，采白莫采红，留红在叶底。>
<岁寒群动息，惊见早梅新，一夕冲冰雪，春光漏与人。>
<老屋如巢居，亦复御风雨，中有独坐人，焉知不可语。>
<不见同心人，相思渺云树，记得别离时，却在云飞处。>
<南浦江波绿，阳关柳色青，夕阳千古恨，分付短长亭。>
<渔人将楚竹，吹向月明中，莫奏凉州曲，金河有断鸿。>
<一烬城门火，馀灰已复寒，小儿争炙手，犹作燎原看。>
<饭罢匆匆别，劳生可奈何，不能留一宿，有愧此峰多。>
<云门出孤月，秋色坐苍涛，夜久群籁绝，独照宫锦袍。>
<黄落献晚山，枫林有馀景，携鹤上渔舟，布袍弄江影。>
<覆堤初冉冉，渡水尚迟迟，一树梨花色，犹能似旧时。>
<舍肉增长叹，分甘助浅斟，赠君椒柏酒，慰我蓼莪心。>
<汝壳将自遮，汝肠还自刳，可怜一底板，虽智不如愚。>
<一自怜捐弃，香迹玉阶疏，闻道西宫路，近亦绝鸾舆。>
<萧萧琴瑟鸣，洒洒霜露下，愿期素心人，同游明月夜。>
<越国无双艳，吴宫未始知，谁言勾践黠，不自爱西施。>
<云净月华明，江山各自清，道人垂首坐，莫是听松声。>
<毕弋横前路，江湖寄此身，平沙下双雁，不见问津人。>
<窗烛泠残夜，闻蛩更闻雨，秋馆总多愁，犹胜在羁旅。>
<岁落众芳歇，秋来百草生，万重关塞断，慷慨泪沾缨。>
<书消燕日长，棋遣花院寂，何羡山中人，餐霞拾橡实。>
<舜提归□□，□□□□梁，束手无争执，应惭此玺郎。>
<急霰透疏棂，寒声杂鸣柝，被冷不成眠，夜永愁偏觉。>
<妾在山中来，郎在溪头住，郎若泛舟寻，莫误桃源路。>
<野色山千里，香风水半池，小亭无一事，白日苦催诗。>
<徘徊复徘徊，几度孤城暮，不见远人来，望断南桥路。>
<萧萧三五花，影落寒溪浅，佳处不在多，诗兴孤山远。>
<兰气浮丹殿，槐阴被紫宸，薰琴多在御，挥拂寄深仁。>
<睡起无一事，怡然盼庭柯，绿阴微缺处，最得南飔多。>
<猿将朔吹哀，云带溪流驶，相送独归僧，萧萧夕阳寺。>
<参差山接野，渺莽水连空，笠钓沙头客，真宜避世翁。>
<修修稍出类，辞卑不肯丛，有节天容直，无心道与空。>
<展武沈沦后，波澄一鉴明，桑田复更变，触目总柴荆。>
<覆之茅三重，树以不加斲，野息若规模，规模如是作。>
<送君出洞去，信手闭三关，君有阳和约，一阳来复还。>
<醉拥三妇艳，富润十亩宫，独有草玄客，不谒陶朱公。>
<湖阔疑无地，堤长亘若虹，孤舟数点雨，杀却日南风。>
<竹节疗膊疮，骨钻亦难当，若涂先用洗，欲使洗盐汤。>
<双鹤桃根啄，三杯棣萼酬，参差人事异，空忆帝京游。>
<移舟信江风，沿洄不知暮，前村路转遥，系缆桃花渡。>
<云滃雨翻盆，千厓互吐吞，归人愁路窄，切莫近黄昏。>
<一丝生白石，片影落沧波，晓座金鏊背，何曾碍客过。>
<一片三生石，圆公不复来，行人寻古迹，野菊满山开。>
<窗外留书带，阶前卧绿枪，倦来抛素卷，狼藉满金床。>
<𫛩雀小羽翼，幽栖短棘梢，丛坡风日好，不让凤鸾巢。>
<压水云欲堕，吞江虹未收，野人聊自适，吹篴满沧洲。>
<溪作玉膏色，洞如天琢成，倩谁呼白鹿，将我上瑶京。>
<童子请缨日，老夫黄屋来，楼船何自下，麋鹿至今哀。>
<小阁何岧峣，霏岚如动色，杖策问筌蹄，丹梯不可即。>
<天宇净无云，一钩初月新，清光偏有意，先照远游人。>
<初日宜征辔，轻寒怯裌衣，蟹黄经雨润，鸭绿得春肥。>
<醉眠屋庐下，开眼菊花黄，多置三百箧，与花收散香。>
<芳林围石坞，人指薛泾原，此日归真宅，端然识寓言。>
<赤日乱青霞，照我湖中艑，来船时借问，前途水深浅。>
<独坐松堂下，参差静影来，西湖歌吹歇，推却小窗开。>
<天围秋涨阔，山背夕阳孤，岸树晴犹湿，汀烟近却无。>
<伛柳碍行骑，山家少憩时，黑云催上马，不省主人谁。>
<东皋或巾车，西园亦飞盖，以我方古人，两脚大自在。>
<海风轰万雷，黑云驱千浪，心知近鬼神，默坐观情状。>
<致虚本无功，辐辐自一毂，天根念正微，吾以观其复。>
<我登海山巅，群丘眇如芥，客来谈九州，更诘谁小大。>
<移根曾宿雨，舒干渐如铜，试问风霜操，终齐十八公。>
<素心爱云水，此日东南行，笑解尘缨处，沧浪无限清。>
<光境俱亡了，寒潭彻底清，溯流翻巨浪，五十四州惊。>
<三年放逐臣，今复得归去，梦已到南徐，船回正鸣橹。>
<高咏北窗前，匡山俨相向，谁知晞古心，已在羲皇上。>
<高人有真趣，林壑暂栖迟，悠悠经济心，未许巢由知。>
<君家韭溪上，侬家穆溪头，相思不相见，恨随溪水流。>
<造化凿绅维，千岩斗空碧，有时云雨开，残阳落幽石。>
<太虚本无色，止水亦长莹，如何桂轮中，忽有山河影。>
<日暮黑云生，且依龙口住，小舟裙作帆，笑语过湖去。>
<萧然上方境，人稀知地僻，徒闻古仙人，石上有遗迹。>
<今年手自栽，问我何年去，他年我复来，摇落伤人意。>
<每岁逢生日，予心喜复悲，新年六十六，能得几多时。>
<史书良为稹，褒诏却因袁，足使济不朽，何堪逢自言。>
<苦见人间世，思归洞里天，纵令山鸟语，不废野人眠。>
<悒悒复悒悒，愁眠成梦泣，薄暮落花天，高楼面风立。>
<朝逢康王城，暮送大堤口，相对无一言，含凄各分手。>
<四齿不曾退，年已只似驹，但看边畔者，咬得臼还殊。>
<煜煜深林色，青青楚畹风，可怜人不见，收拾束薪中。>
<何不学幼子，笑罢忘其喜，不风犹作波，人称为祸水。>
<抱瑟花阴下，朱弦玉指纤，东风弹不就，明月下前檐。>
<窍石为幽居，虚称鲁输子，三十六洞天，天工定谁始。>
<万法如有功，梦事应存体，但知一月真，宁许堕非是。>
<上有千尺桐，下有千尺井，风吹井上桐，零落井中影。>
<生死镜中像，非面亦非镜，像既无起灭，心岂缠垢净。>
<橙花亦娟娟，照水弄清白，孤香少人知，黄蜂自为客。>
<一水细通潮，帆低屡过桥，阴阴榕影下，渔父不相招。>
<稻色满平畬，侵辰穫东菑，今年春穗熟，幸免寒与饥。>
<利荣无冀想，推挽绝偏私，杳杳高风在，执鞭我愿之。>
<风来万树动，月出半山白，谁家吹笛郎，骑牛过西陌。>
<此日黄花酒，深期酌弟兄，谁知有离别，西望不胜情。>
<原沉向九泉，推死已千年，有水皆争渡，无村不禁烟。>
<一代吕家府，风流重此邦，重来还记取，双户对寒江。>
<峨峨玉城山，地势北龙冈，是中产人物，英杰常相望。>
<长林劳屐齿，植杖解冠衣，觅句题青竹，不知孤鹜飞。>
<老树秋先赤，石桥霜后寒，落霞人影静，图画固应难。>
<一鉴涵虚碧，万象悉其中，重绿浮轻绿，深红闲浅红。>
<柳色暗阊门，霓旌拂晓云，湖边采香罢，就阅水犀军。>
<乐天作草堂，胜绝拟终老，出处不自决，徒为泉石道。>
<浪说无文字，楞伽面壁看，元来有怀挟，一世被粗瞒。>
<秋云久无雨，江燕社犹飞，却笑舟中客，今年未得归。>
<两夕田家宿，主人黄粱熟，燃灯起绕床，徘徊候朝旭。>
<两岸山相似，舟移曲不妨，回看京口尽，落照下丹阳。>
<楼带猿吟迥，庭容鹤舞宽，㬠书因阅画，封药偶和丹。>
<瘦玉薄薄衫，晕灯和月冷，独夜不禁春，梨花碎帘影。>
<雁雁呼其群，饮宿不相放，春至且北归，秋来复南向。>
<万顷湖天碧，一星飞鹭白，此时放怀望，不厌为浮客。>
<谁家游冶郎，日日章台下，多谢杨柳枝，为侬系骢马。>
<道可羲皇上，心惟寥廓间，所以采菊人，悠然见南山。>
<龙跳与虎卧，临池称绝笔，一鹅何足观，羲献从中出。>
<秋到情怀恶，美人天一方，夜深窗转月，梦断角吹霜。>
<仙源深几曲，夹岸桃花开，忽漫逢刘阮，殷勤劝酒杯。>
<暮春淳菜长，半出湘湖水，水浅叶生多，不见茎茎紫。>
<苍茫六合外，渺莽三皇初，近既未必有，远亦未必无。>
<一泉流白玉，万里走黄金，人事有因革，宝源无古今。>
<项似蜻蜓样，毛丁又起班，更兼形色正，打遍世无双。>
<入世蕙兰畹，出户苾刍香，古圣超三有，一具白肝肠。>
<献寿人皆庆，南山复北堂，从今千万日，此日又初长。>
<日暖银塘绿，溪边出浣纱，若耶烟似雨，步步入荷花。>
<叶有苦寒色，山中霜霰多，虽此蒙阳景，移根意如何。>
<六翮何飞扬，含苞翳深树，朝来觅羽人，共跨青鸾去。>
<前辈不可见，古道邈难寻，何时赤松子，相与归山阴。>
<春田雨既足，幽岩云自归，归云无觅处，不共鹤争飞。>
<江北西风高，江南新酒熟，长笛吹梅花，月色满营屋。>
<自参薄伽梵，悔作辟支佛，舍利何足言，劫前一枯骨。>
<杰人千仞壁，卓见亦横中，方识不闻睹，穆然洵圣功。>
<晚泊武昌岸，津亭疏柳风，数株曾手植，好事忆陶公。>
<结舍近沧洲，江山不外求，我来明月夜，更得主人留。>
<支言亦有根，根深不在口，任尔三百缄，根动口自剖。>
<凿破苍苔地，偷他一片天，白云生镜里，明月落阶前。>
<结跏向双峨，濡毫成九畹，袭佩芳馨多，怀人江浦远。>
<园井汲寒绿，当窗煮金屑，应有山僧来，从君泛春雪。>
<雨意初蒸暑，林声巳变禽，兼句断来往，无日罢登临。>
<闻说春醪熟，提壶唤客尝，乾坤一酿瓮，花气百和香。>
<晓看烟林青，暮看雪岭兀，似栽苦狂人，立时摸白发。>
<霜黄上林草，天子欲更衣，六宫齐望幸，红紫漫成围。>
<长安在何许，疑在白日下，徘徊天一隅，华月生新夜。>
<野钵归松下，将亲闻道师，风沙不堪寄，霜笴自相宜。>
<禁籞希临幸，宵衣戒未明，馀闲寓弧矢，劝讲只儒生。>
<心清闻妙香，宴坐旃檀林，坐香元不断，莫作死灰心。>
<名高牛氏品，地接燕儿窠，有客图沉醉，翻嫌石是魔。>
<春来雪有香，片片惹衣裳，么凤殷勤甚，衔来欲点妆。>
<城外望城中，朝来气逾爽，吾心浩然者，入夜还能长。>
<蘤含紫附簇，雪蕴碧铃深，小草存衣被，长人谁此心。>
<万壑溪流合，千峰木叶黄，郎山五千丈，独立见苍苍。>
<林下藐姑射，山中萼绿华，驻颜无别药，一味服丹砂。>
<长干一万家，半是君题壁，欲赠草书歌，惭余非李白。>
<云散雨初收，长空灏气浮，露华笼月色，白苎不胜秋。>
<虚槛列云岫，闲阶响石淙，若添千顷竹，又领渭川封。>
<石屏月如水，石壁云不动，闲中攲枕卧，天地同一梦。>
<云卧东寮夜，寒装北返时，欲留他日迹，素壁更题诗。>
<逆旅相逢处，冥冥花正开，今朝与君醉，不辨越王台。>
<熟醉莲荡风，未赏梅溪胜，踏雪访屏山，今年得乘兴。>
<怒风吹老屋，急雨闹空庭，莫叹林花尽，悬知陇麦青。>
<叶尽枝方满，时时飘素埃，晚风吹未了，疑是野梅开。>
<道远频驰梦，情深只寄书，相逢俱泪下，翻似别离初。>
<露柱声声唤，猢狲绳不断，中下莫知由，上士方堪看。>
<乞以臣骸骨，下从樊濯原，生虽阙亲养，没以报私恩。>
<藻荇遍回塘，芙蕖出清水，红灯迭照映，翠盖相磨倚。>
<星汉纵复斜，风霜凄已切，薄陈君不御，谁知思欲绝。>
<气盖五步内，强秦不可屈，嗟哉丈夫心，空自等俦匹。>
<疋马赴宁川，靡靡行不止，水色与山光，一百二十里。>
<高僧话六朝，焚香共清昼，无数江南山，尽列窗中岫。>
<雅志希三釜，平生擅一丘，归寻赤松约，何必更封留。>
<朝吾一笭箵，夕吾一觳觫，诗肠其殷雷，此事底须卜。>
<西风动妾幕，连宵不下机，殷勤语促织，夫婿未成衣。>
<修竹经霜翠，梅花带雪香，幽禽如有意，相唤对斜阳。>
<扁舟何处来，浩浩剡溪曲，不是雪夜期，松杉满庭绿。>
<同水南风急，兰舟不忍开，临分重把袂，归信几时来。>
<寄语问花人，岁月那能借，尔意怨迟开，侬意怜迟谢。>
<莲洞十日居，便作千年计，独怜未绝扳，与子坐超诣。>
<翠环双凤带，小队五花蹄，十二龙钩卷，梨花烂漫时。>
<珠映千门月，花生四壁春，还因相见处，得倚可怜人。>
<北寻小有洞，是昔轩辕家，何日从夫子，天坛扫落花。>
<野水净无埃，秋痕欲上苔，自缘凉坐久，不为看山来。>
<貌高清入骨，帝里旧临坛，出语经相似，行心佛证安。>
<洪流沉近郭，无梦问玄夷，阶下看蜗篆，依稀似禹碑。>
<隔浦风烟暗，桃花自不迷，壶觞怜小阮，时向竹林携。>
<玉佩响琼楼，天风五月秋，人间正炎热，犹轸圣情忧。>
<泽国有幽人，城中稀复见，曾观论史书，吾党有腼面。>
<霜冷晓星高，群鸦近九霄，禁城钟鼓动，环绕似随朝。>
<追风归似铁，留迹向山深，神力犹诃护，苔痕不敢侵。>
<爱松埋鹤影，背月照寒窗，最是无人处，生憎嘷夜尨。>
<罢钓归来晚，前溪水正深，临桥不敢渡，谁识此翁心。>
<满腹盛何物，累累尽药圆，惟将窗下挂，不向杖头悬。>
<霜雪迷西极，云涛隔阆风，平生会心趣，都在净名中。>
<佳名何拔萃，美誉占游春，三月来禽媚，嬉娱异众伦。>
<立朝绍兴间，犹及见诸老，魂梦不可逢，丘坟闭秋草。>
<功名不垂世，富贵但堪伤，底事杜陵老，时时矜省郎。>
<萍实祗如斗，练江都熨开，水清当自鉴，无为濯缨来。>
<朱丝徽黄金，问子用此何，从来履霜操，不及懊侬歌。>
<片月出幽林，闲情欲不禁，天寒怜翠袖，为赋白头吟。>
<诸父纡组绶，翁媪被封爵，盛年得逢此，光耀殊不恶。>
<深闺逢七夕，独拜星月前，但愿无离别，今岁又明年。>
<□□□夜里，折箭传黄旗，野老心无事，闻之忽皱眉。>
<圣德乾坤大，皇图日月长，远人咸畏慕，国势寖安强。>
<与物相忘久，于何寄此情，秖应逢胜会，不觉句还成。>
<如何清夜曲，偏向旅人喧，黄鸟春风外，悠悠忆故园。>
<帝业山河固，离宫宴幸频，岂知驱战马，只是太平人。>
<三日断行路，束薪无处求，床头周易在，且复送悠悠。>
<夜过神定桥，老僧桥上跪，致语桥有神，曾作民捍卫。>
<偶睹丑人丑，归来泪暗弹，丑予无处著，为尔何成宽。>
<林庐亦云乐，欲语辄复已，取琴抚徽弦，妙不在宫徵。>
<静夜听鸣琴，秋风动幽谷，何为钟子期，千古无人续。>
<身在九疑麓，门当二水流，谁知剡中胜，朝夕助嬉游。>
<好是迁乔日，春风集羽仪，柳塘西面树，不是万年枝。>
<弄日临溪坐，寻花绕寺行，时时闻鸟语，处处是泉声。>
<客到暂开扃，春芜生满庭，主人殊不顾，修竹为谁青。>
<丹篆钗符小，朱丝臂缕鲜，都无邪可辟，祇有寿方延。>
<落落风骚怀，无端易衰老，天涯又暮春，白发对芳草。>
<平湖泻明镜，上有修竹林，把酒对山月，谁同秋夜心。>
<山溪信清浅，入海作洪波，果向地中转，应随天上河。>
<扰扰横州路，征夫意自闲，数声秦吉了，一枕乌蛮山。>
<梅花千树雪，松叶万溪云，湘源行日日，赖尔洒尘氛。>
<家寄关西住，身为河北游，萧条岁除夜，旅泊在洺州。>
<似我华阳洞，何时住七真，问僧僧不语，为拂石床尘。>
<少年恣行游，老病徒拘缀，送君今夜心，还到苍梧去。>
<皎皎天上月，照此池中水，运行无停机，容光亦鉴止。>
<红白相嗣繁，色纯香亦浅，相对庭户间，俗尚焉能免。>
<小筑西郊僻，浑如杜草堂，不烦严武驾，特过碧鸡坊。>
<天清照逾近，夜久月将远，墙东双白杨，秋声隔窗满。>
<日寂秋容暮，天寒野色悲，林中无偶坐，独制武陵词。>
<去时数点雨，归时数片雪，雨雪两不多，山路双清绝。>
<张王旧时宫，零落数枝柳，不是春风生，芳菲讵能久。>
<头角昂藏出，经春卧夕曛，无人来问喘，嘘气自成云。>
<三十年中事，鸾栖筑小亭，寒声长新箨，清閟拂疏棂。>
<要路何曾著，闲门积渐多，五陵松柏外，随雨上盘陀。>
<鸭壳非难致，鲛胎业已成，夜深宁觅睡，相照月偏明。>
<悲哉生我句，奈此念亲何，墓侧有枯树，诗中无蓼莪。>
<林里光初出，湖中气欲来，好随松影去，且放竹扉开。>
<湖上新春柳，摇摇欲唤人，多情今夜雨，先洗马蹄尘。>
<秋雨歇复下，西风微自凉，不妨舟系柳，已贷汗反浆。>
<竿竿有参差，叶叶无量限，不根而自生，换却诸天眼。>
<远分穰下美，移植使君园，何人为修贡，佳味上雕盘。>
<白玉开洞房，药田元气湿，老龙雨四海，向晚随云入。>
<鹊饮树底泉，人立石边路，相亲不相疑，所性平等故。>
<雪助湖光白，风开野色新，白鸥相识否，前度弄梅人。>
<移来蜀相祠，曾息轩皇驾，乍宵风雨声，恍惚苍龙下。>
<苍官可长雄，馀子皆季叔，所以吾外家，深栽后彫木。>
<白绩含闺怨，吴蚕五月空，但知桑叶绿，不识茜花红。>
<风叶响秋林，烟梢带夕阴，美人离思远，湘水夜来深。>
<自得湘江种，禽栖不敢弹，怕摇枝上露，犹是泪琅玕。>
<我来寻幽奇，破屋枕木末，向阳窗不关，川僧补直裰。>
<人传月中树，恐是山河影，片石补天馀，参差碧云冷。>
<邺中三十秋，未识太行路，我来风雨多，无乃山灵妒。>
<山中多白云，栖我亭前树，日暮度前村，又与东风遇。>
<江流知几曲，尽是荔枝湾，一艇潮凫似，随潮日往还。>
<端忧更贫病，不分又花时，只说春何好，犹堪入小诗。>
<山前红树合，山顶白云封，山中有兰若，日暮闻疏钟。>
<直干解新箨，低枝蔽旧丛，芟繁留嫩绿，引月更添风。>
<行蚁醒槐梦，游蜂静蜜衙，嫣然成一笑，更爱雨中花。>
<一州两迁客，无地顿奇材，方送端明去，还迎博士来。>
<虎溪流曲泉，鹿门隐高树，山人不入城，日暮自来去。>
<蓝田战秦将，子婴竖降帻，至今柏树精，疑是卧龙魄。>
<海子西入城，中与龙池连，高楼沙口望，正见打鱼船。>
<礼称亲未葬，丧服不除焉，食麦断盐味，悲哉四十年。>
<昔移红白种，同种谢池中，一朵不留白，两池皆变红。>
<独有青山思，不随芳草移，今日东风至，花开仍故枝。>
<桃李已成尘，葵榴各斗新，红颜年少子，白发背时人。>
<可怪直沽水，翻为丁字流，扁舟何处去，风起浪悠悠。>
<溪定咽复流，山空翠犹碧，横琴抱未弹，幽意不可得。>
<迎送山相似，舟移迷北南，回看皂口日，已照石华潭。>
<河流未易清，海波亦难晏，不见淮徐间，深谷为高岸。>
<凉风绕树秋，长河络天碧，深宫悄无人，月暗莎鸡泣。>
<祀罢灯花喜，山游晓色新，江头送归客，我亦是行人。>
<盘盘樵牧地，何年字马盘，数声牛背笛，不用跨雕鞍。>
<东床卷席罢，濩落将行去，秋白遥遥空，日满门前路。>
<船内然孤灯，船外飞细雨，默坐数浪声，回头见苍鼠。>
<倦鹤寻流水，闲云归故山，青囊书在否，留取教人闲。>
<石滑岩前雨，茶香树杪风，江山无限景，都在一亭中。>
<塔倚高标立，楼深一窍虚，海风吹幻影，颠倒落方诸。>
<尘浥多人路，泥归足燕家，可怜缭乱点，湿尽满宫花。>
<去觉横塘近，来惊初路遥，因听竹枝曲，倒把木兰桡。>
<夤缘映层阜，苍翠复春苔，君知爱霜雪，若个是龙材。>
<滁州不种马，千里稻田枯，空坐两太仆，劳劳付笑歌。>
<画屏绣步障，物物自成双，如何湖上望，只是见鸳鸯。>
<映竹疑村好，穿芦觉渚幽，渐安无旷土，姜芋当农收。>
<岸蓼花如糁，残霞照晚汀，不教资曲蘖，留得隐䴔䴖。>
<不为世网萦，肯受儒冠误，兹游快平生，并了泉石痼。>
<棕笠溅飞珠，回头不知处，徙倚望前山，斜阳转高树。>
<春风吹石城，日日唤花开，可怜花上月，不唤莫愁来。>
<吾读楚骚词，纫兰还结茝，何似坐兹亭，长与芳菲对。>
<凉月清襟抱，闲吟气正和，熟思刚暴性，旦昼梏亡多。>
<不可有所欲，有欲累不浅，君犹未深信，吴王与勾践。>
<空谷结层云，寒泉落空沼，中有太古灵，悠然隔深窅。>
<高楼生紫烟，遍绕琅玕树，一出西郭门，仿佛函关路。>
<春信到琴边，声成意已传，须裁太古曲，天上和虞弦。>
<山川殊壮丽，井邑亦繁雄，独有羊城庙，萧然瓦砾中。>
<车唤阿香推，情知雨必雷，不干巽二事，也伴阿姨来。>
<络纬复络纬，一虫还一虫，年年声不断，未了禦寒功。>
<人生嚣尘中，几若驹过隙，安得坐此山，枕流复漱石。>
<峰色秋天见，松声静夜闻，影孤长不出，行道在寒云。>
<瀑流悬绝壁，峰月上寒空，鸟鸣苍涧底，僧住白云中。>
<真作寒灰好，禁他冷灶头，烧灯围傀儡，鲍老汗珠流。>
<空复出城来，问君还城去，寂寂掩双扉，忆君情不叙。>
<水稻苗初绿，畦桑叶渐稠，羡人耕凿好，宽我乱离忧。>
<骤来泉瀑乱，暂歇云流青，钟磬昼不响，空山自泠泠。>
<俗氛炎郁攸，世燄毒恶来，清当友孤竹，隐当友仙梅。>
<虽云居异方，政自生同宇，不但撷园蔬，仍须催酿黍。>
<材大难为用，谁将此老悲，空山独高洁，不怕雪霜欺。>
<丑夜方向寅，被衾冷如铁，江南贫者多，奈此霜加雪。>
<六合横驰骛，道人门不开，回头顾明命，鞭辟入身来。>
<朝亦见潮来，暮亦见潮来，维舟不敢渡，西望兴悠哉。>
<不愁秋气至，弃置归箧中，当时万里翮，扶摇快秋风。>
<海岛已无泉，三军几断烟，贞诚虔拜祷，汲引任回旋。>
<尊年乡饮礼，击壤太平歌，甲子君休问，光阴得最多。>
<淳湖一夜月，羁客带愁过，相遇他乡客，他乡思转多。>
<角里旧餐馀，化石颇奇古，耻入丞相庄，移来司谏圃。>
<春日湖容丽，天高雨气舂，逢时多感慨，独睡万山中。>
<棹弭龙门下，诚驰天阙边，平生畎亩意，祝圣更惓惓。>
<客子厌京尘，长街风眯目，安得卧南阳，清潭渍寒菊。>
<品轧酴醾架，名疑雾淞花，□将□假借，可但鄙金沙。>
<佳山路不远，俗侣到常稀，及此烟霞暮，相看复欲归。>
<黄卷漫穷年，天梯欲上难，闾阎听小子，竞欲裂儒冠。>
<亭树霜霰满，野塘凫鸟多，蕙兰不可折，楚老徒悲歌。>
<君颜犹少年，我发不胜帻，百岁垒一丘，主翁惊是客。>
<宿草发新荑，沙乾叶未齐，待教寒食雨，绿映锦障泥。>
<凤苑开丹燕，龙楼下翠华，天工不敢住，春日著春花。>
<怀哉送舅氏，曰至渭之阳，念母如存意，悠悠寄二章。>
<紫皇坐瑶台，敕我草洞章，落笔三百首，饮我白玉浆。>
<舟浮香溪来，是我餐霞友，小女采荼蘼，已泛长春酒。>
<溪月知相忆，江云约共吟，夜船书一纸，飞过赤枫林。>
<浣沙吴女郎，临江出素足，相逢不得语，回眸背人瞩。>
<明月招我饮，白云披我衣，莫言生事少，镇日灌园归。>
<霜朝庭耸玉，雨夕院敲金，一自淇园后，诗人几废吟。>
<年年寒食节，院落梨花吐，何处鹁鸠鸣，纱窗夜来雨。>
<种得筼筜玉，庭含五月秋，清诗吟卫武，绝胜伴羊求。>
<暝色生前浦，日沉西岭树，隐约有孤僧，远入深云去。>
<骤作中年身，都无快心事，不知筋与骨，何处将衰至。>
<畜驴无贵贱，驴多不值钱，江南坐诗客，北地背薪还。>
<昨夜裙带解，今朝蟢子飞，铅华不可弃，莫是藁砧归。>
<新栽杨柳树，近水欲成丝，春风容易歇，莫遣笛频吹。>
<雪瀑下平地，便作人间去，石潭如有情，少遣潺湲住。>
<古井玄泉色，仙人玉镜寒，照来知骨相，作意就金丹。>
<送穷穷不去，相泥欲何为，今日官家宅，淹留又几时。>
<徐庾空浮艳，何曾有一篇，我朝惟二宋，绝唱两三联。>
<三年天下共，胡尔独终身，无处着深痛，何心求过人。>
<老骥千里志，元龙百尺楼，想同湖海心，逸气横清秋。>
<宦情长淡泊，行橐转萧条，独有秋山色，相随远入朝。>
<苍然蓝田姿，幽怀莹冰雪，邂逅青门翁，曾救人间暍。>
<雾涨苍龙鬣，风鸣紫玉珂，骏群空冀北，天象动荥河。>
<闻道菖蒲节，龙舟一一修，雨凉虽少憩，郡圃不妨游。>
<薄暝易相识，月明何处愁，分明枯树里，望绝白云头。>
<吹笙伊洛来，凤鸾犹可遇，傥得浮丘公，接上崧高去。>
<九扈鸣已晚，楚乡农事春，悠悠故池水，空待灌园人。>
<霜蟹丰两螯，磊落登盘盂，亹亹倦咀嚼，繄我愁独无。>
<玉骨换丹砂，夜雪迷春色，欲学彩云飞，东风苦无力。>
<散步入空林，斜阳满山麓，四顾寂无人，蝉声出修竹。>
<开社白莲秋，出山余暂游，君忆柴桑客，江边一倚楼。>
<庭院静如许，时闻落叶声，日边云气滃，树影不分明。>
<老贼顺流下，周郎凭轼观，不干春水事，一蹙走曹瞒。>
<山隐一抔土，人思百代传，无穷身后事，未若子孙贤。>
<自有幽闲姿，本无出山志，谁使清风来，吹香落人世。>
<高城今旷野，比屋昔朱门，道上传呼过，遥遥几世孙。>
<授经何循循，标行乃岳岳，虽践五鹿称，畴忍折其角。>
<康邸龙飞日，中原不可支，乘舆犹北狩，泪湿画中诗。>
<两三啁哳雀，飞飞自容与，天地无网罗，郊原熟禾黍。>
<心地邪花放，五叶逐根随，共造无明业，见被业风吹。>
<手折琼瑶枝，欲以赠远者，姑射冰雪姿，乘云不来下。>
<边地莺花少，年来未觉新，美人天上落，龙塞始应春。>
<剑江有前辈，高谊重儒绅，明日耆英里，添君是几人。>
<烨烨承明庐，上考书第一，白首洛阳才，呻吟卧蓬荜。>
<花落烟江口，青苎新槽酒，索寞辞官资，还家奉眉寿。>
<溪光倒彴影，彴影跨溪垠，非论权取意，聊订济涉仁。>
<三五近春宵，长空万里遥，预期华月满，先借彩灯烧。>
<写竹如草书，历乱不成行，只疑风雾里，烂醉过潇湘。>
<人生日营营，得失为心患，世事尽浮云，冷眼林间看。>
<艾纳护春香，横枝偃霜月，绝怜玉妃面，化作铁汉骨。>
<廨里双林月，城边一涧烟，西斋诵经罢，寥寥兹夕眠。>
<平湖五百里，江水想通波，不奈扁舟去，其如决计何。>
<离馆背寒塘，霜清野菊芳，美人千里去，明日是重阳。>
<一笑出隆中，黄星掩日红，妖氛不敢作，白羽起西风。>
<寂寂维摩室，萧萧般若台，山僧谈学士，曾此借眠来。>
<柘弹黄金子，谁将满树装，珍禽来往惯，风落不惊忙。>
<两眼明如月，江湖度十春，问谁当鼎贵，笑说未逢人。>
<玉宇晴光发，金桥曙色明，倾葵今在念，炙背旧多情。>
<沽酒渭桥边，平陵侠少年，相逢各有赠，宝剑与金鞍。>
<虚斋篆炉烟，兀然得禅寂，虽有锦绣肠，画饼安可食。>
<南枝春信早，倦客鬓痕深，岁晚空江曲，相看只素心。>
<孟氏求放心，羲易戒迷复，可叹声利场，纷纷竞驰逐。>
<功名就烜赫，遗训可能忘，待献明光赋，蜚声满四方。>
<采莲折却藕，藕折丝不绝，回船向中流，绾作同心结。>
<江寒浦溆多，举目皆衰草，惟有拒霜花，遥遥隔江好。>
<晴空无一碍，云鸟结霄邻，自顾劳劳者，独驱马足尘。>
<倒打钱塘郭，长驱白浪花，吞吴休得也，输却五千家。>
<万树寒无色，南枝独有花，香闻流水处，影落野人家。>
<懒成真似病，山妓笑酣歌，花落煎茶水，疏丛蝶未过。>
<闻我来何数，非关引兴豪，风尘燕市里，或恐有荆高。>
<芍药新移种，红拳餐万雏，看来已可爱，未问有花无。>
<南北两石门，上下一灵鹫，仰看莲峰立，忽见天门透。>
<露沐千门柳，风萦九畹兰，会听莺出谷，行傍采桑坛。>
<洞天人远矣，琳馆有遗踪，愿弃人间事，优游慕赤松。>
<沙路行人绝，疏灯映竹扉，江村烟火夕，知是夜渔归。>
<冢上两竿竹，风吹常袅袅，下有百年人，长眠不知晓。>
<瑞日明天仗，仙云拥寿山，倚栏春昼永，金母在人间。>
<地僻无人到，松风鹤梦清，一灯禅榻畔，自向暗中明。>
<皇心本夷旷，一气自炎凉，不废荆吴旧，民风见未央。>
<何处忘人世，平生此石床，秋来难出户，恐负菊花香。>
<谁言玉井春，不作双井味，会有眠云客，领略两相似。>
<朝泛赤栏湖，暮宿黄金浦，多少采菱船，来问襄阳估。>
<环睛难为病，侵睛多即惊，月中骑亦惧，云内更同盲。>
<酷暑睡不稳，解衫周四围，但阻蚊虫入，无遮明月辉。>
<月翻惊鹊影，风咽乱蝉声，独坐忘尘虑，宵分梦未成。>
<冻雨涨中庭，微风沦止水，泛泛藕花飘，眇眇仙茅靡。>
<谁得陶朱术，修池一水宽，皇恩浃鱼鳖，不复敢垂竿。>
<作伪欲成真，狞狰门上挂，若教鬼有灵，看来应未怕。>
<霜螯百镒重，人世一身多，我意已凄惨，如君风味何。>
<赤藤可扶险，青藜堪照书，老师竟何为，暮齿随安车。>
<倚杖长松底，无风昼自凉，吾庐傍林壑，嘉木耸千章。>
<别欢夏夜长，逢欢寒夜促，玉腕杵兰膏，调作罗帷烛。>
<霁景明如练，繁英杏正芳，姮娥应有语，悔共雪争光。>
<嵯峨千仞壁，上有万古苔，萋萋风雨色，终不带尘埃。>
<卢破黎头出，李子始花开，潭深鱼正聚，杨柳两边栽。>
<穷阴閟岩谷，积雪满山川，只有江梅树，相看似去年。>
<化国有馀暇，丰年多醉人，典衣谋一饮，对酒却惭春。>
<硙湍方电激，曲屑已云霏，诚哉智者乐，力少功不赀。>
<翰墨功名里，江山富贵人，倏看双鸟下，已负百年身。>
<天末望归云，迟徊憩檐宇，杨叶自多风，愁来更秋雨。>
<借来壶作枕，笑傲足烟霞，莫著籓篱想，空中纳九华。>
<长安十丈雪，寒色满荆榛，唯吾咫尺地，留得故园春。>
<碧沼澹怡神，遗编暂一伸，病躯何所事，时作饲鱼人。>
<空谷有幽兰，久矣无人识，君子来不来，日斜思如织。>
<古研麝煤香，书传雨漏墙，高斋对松雪，随意写潇湘。>
<梦笔异文通，诗篇总自工，长哦三伏里，句句是清风。>
<微月人生影，轻风船弄波，明朝还夜直，凉爱北湖多。>
<凝霜压寒芦，白月铺净练，谁起落梅声，愁人泪如霰。>
<作白岁已晚，能红春未深，天地固□□，□□□□□。>
<做了高官职，双眉皱不开，譬如三日妇，锦袜著珠鞋。>
<丽日凝丹阙，光风拂紫闱，欲知春色早，先上赭黄衣。>
<劲节生宫苑，虚心奉豫游，自然名价重，不羡渭川侯。>
<打鸭惊鸳起，忘鸥得𫛶驯，世间能去我，物外总输人。>
<弥勒禅林雨，将军陇树烟，长安今罢笑，留恨向西天。>
<金阊十万家，尽醉吴山碧，独有王子猷，回桡墓田色。>
<今日竹林宴，我家贤侍郎，三杯容小阮，醉后发清狂。>
<风尘淹白日，乾坤霾涨海，为我问故人，离别今谁在。>
<北风吹大雪，向夕满空山，遥见山中客，悬灯草屋间。>
<雾外知何寺，钟声只隔山，望来无里许，还在九霄间。>
<兰津环一带，万古自春秋，时发沧浪咏，矶头濯足流。>
<数日不饮酒，形神故自亲，三年不读书，舌本快于人。>
<山溜碧泓澄，清甘归色味，傥逢张又新，应不落第二。>
<明洁众所忌，难与群芳时，怀贞岁华晚，只有天地知。>
<天上春光别，时康乐事繁，烟花浮阆苑，露叶簇金盘。>
<江海扁舟客，云山一衲僧，相逢两无语，若个是南能。>
<秋水凝细縠，秋月明双杵，江南雁欲归，来向帘前语。>
<中兴虽帝业，内治本阴功，天下供荣养，方知福报崇。>
<团扇画方新，金花照席茵，那缘灯下见，更值月中人。>
<小小比肩时，春来忍别离，不须烧鹊脑，已使妾相思。>
<怪石如排衙，罗列亭两畔，森森整旌纛，岌岌峨冠弁。>
<四彻澹空明，清辉映寒玉，欲将五十弦，中夜弹一曲。>
<圯上求西舍，隆中买北邻，种花行造化，移竹试经纶。>
<六出吐奇葩，风清香自远，树如天竺林，人在瑶华馆。>
<檐溜停清泻，林声息怒号，水浮秋色远，山带夕阳高。>
<城郭有时变，市朝回首非，谁为辽鹤说，第一莫来归。>
<负笈何方来，今朝此同席，日用无馀功，相看俱努力。>
<水如剡溪水，山似沃洲山，想见鲈鱼美，扁舟常不还。>
<夜来微雨过，涧谷生春水，土脉肥荠苗，烟痕带梅蕊。>
<吕梁洪下水，已变作安流，安流虽自好，只是滞归舟。>
<妾乃石楠花，名为端正树，为君守岁寒，不忍辞霜露。>
<大泽荒草阔，行人心惨凄，边云时断续，流水自东西。>
<去避坑焚祸，来成羽翼功，留侯不自语，驱使紫芝翁。>
<谓是苏长公，如何抱丝桐，不必穷是非，闻名自生风。>
<馆外暮云白，羽客时迎送，婆娑屋边树，传是梅仙种。>
<青士长得瘦，翠兄工买贫，向来素爱者，已赚一诗人。>
<青山万古色，流水一江云，远寺钟声早，迢迢月下闻。>
<平生老骥心，伏枥端有在，华月生夜凉，南窗歌慷慨。>
<偶植还篱落，春风也弄芳，三千宫黛晓，休妒露华香。>
<朝昏看开落，一笑小窗中，别种蟠桃子，千年一度红。>
<十年虎溪老，却上羌山岑，今回江西去，与人传法音。>
<不寐回寒鬓，乡魂畏路多，满衾掀不去，无奈月明何。>
<飞来小坡坨，未雨已滂濞，荒此定何人，苏公有遗记。>
<汉宫娇半额，雅淡称花仙，天与温柔态，妆成取次妍。>
<帘外百花香，金杯照春色，对客骂奚奴，不添鹦鹉食。>
<行草得三昧，林间尝与语，秋风忽捲衣，别我之何所。>
<湘江玉一枝，风节清如许，扫榻致秋阴，鹧鸪啼莫雨。>
<颗颗龙睛赤，深深映石门，自怜非荔子，不得荐尧阍。>
<乍脱惊涛恐，犹为曲木看，昔人憎胜母，吾亦畏长滩。>
<京兆归何处，章台空暮尘，可怜鸾镜下，哭杀画眉人。>
<若说真州水，时人不道甘，天宁老谁识，板齿毛𩭹𩭹。>
<本从腐草生，聚为寒士灯，一朝书课效，功宁不汝矜。>
<寒林几吹折，冻柳不胜垂，老去机心熟，惊鸥莫浪疑。>
<柈献千年实，杯行九节蒲，至尊亲上寿，家庆列成图。>
<宝轸流薰唱，仙壶永瑞曦，欲知人厉息，天报艾生迟。>
<吾本来唐国，传教救迷情，一花开五叶，结果自然成。>
<民乐袁公惠，为亭古涧边，名标公姓氏，要与万人传。>
<西南失大将，带甲满天地，高人忧祸胎，感叹亦歔欷。>
<竹绕茅亭外，泉流石涧中，一天秋月夜，千载隐君风。>
<汉口来何易，湘江去不难，北风吹顺水，三日到齐安。>
<真水黄芽长，香风玉杵鸣，不为三窟计，永伴一轮明。>
<露下银塘净，娟娟照雪衣，銮坡无限好，莫恋钓鱼矶。>
<万里来珍贡，风澜静四溟，鱼龙惊咒水，神雾忽生庭。>
<浮云本无根，触石成遛逗，题诗扫石镌，无用拂红袖。>
<乱草藏边路，寒禽下戍楼，伏波渠水浅，难载济川舟。>
<柳色青堪把，樱花雪未乾，宫中裁白苧，犹怯剪刀寒。>
<春令园中本，移来村墅中，大官今却献，黄帕不来封。>
<云碓激泉春，仙犬隔花吠，采药独行深，天地非人世。>
<东来万里客，乱定几年归，肠断江城雁，高高正北飞。>
<剩欲逢花折，判须冒雨频，晴明开渐少，莫怕湿新巾。>
<鸾死铅妆歇，人亡锦字空，悲端若能减，渭水亦应穷。>
<露长纤纤叶，春添细细根，生涯惟水石，幽意自乾坤。>
<炎歊不可居，起濯风露里，解佩欲遗谁，盈盈涉秋水。>
<秋菊有黄花，万古长如此，谁知栗里风，却胜南阳水。>
<雨将残暑去，风送新凉至，安得归梦成，长夜愁不寐。>
<猛风拔大树，其树根已露，上有寄生草，青青犹未寤。>
<都城一日雪，庭户浩已盈，呼儿试轻扫，留伴小窗明。>
<万物正摇落，梅花独可人，空中三五点，天地便精神。>
<晴日烘绵花，暄风吹豆荚，九月似春天，河边见飞蝶。>
<不共山鸡啄，雌雄自作陪，寒山相对在，春水几时来。>
<西园芳意湿，不闻春雨声，野人闭门睡，园中青菜生。>
<月缺偏多感，月圆翻自悲，君看几圆缺，不异在家时。>
<老境日向逼，学业靡所成，空想古英哲，怅然念平生。>
<晓霭滋花色，晴辉发水光，何人露新缬，不管著秋霜。>
<十里湖如镜，红莲个个香，大姑先戏水，荡散两鸳鸯。>
<赠我无心著，还师理亦然，秋风归旧谷，明月上青天。>
<山中雪纷飞，山下斜横枝，年年花雪在，只欠老逋诗。>
<日落游人散，山寒起树声，玲珑石上穴，处处有云生。>
<卧病经旬久，开窗思有馀，不知秋几许，黄叶满庭除。>
<旧友无由见，孤坟草欲长，月斜邻笛尽，车马出山阳。>
<一切法无差，水牛生象牙，莫将无量义，欲觅妙莲华。>
<凫鹥踏波舞，树色接横塘，远近蘼芜绿，吴宫总夕阳。>
<俯仰人间世，经年客未还，不堪持手版，马上望嵩山。>
<坐觉日月长，还疑宇宙隘，长啸出山来，如在太虚外。>
<饥禽值游蜂，欲喙屡张口，那知挟弹儿，林间候之久。>
<人行冥昧中，遇坎辄自省，闻是微妙音，安得忘所警。>
<鸟语烟光里，人行草色中，池边忽分散，花下复相逢。>
<幽花发清香，芳林涨新绿，闲听山中禽，更倚篱边竹。>
<万古消沈尽，浮云事几场，酣歌颓醉玉，休得问兴亡。>
<雾雨昏不醒，东风晓能酸，我食日不足，宁忧三日寒。>
<笠下眼似海，驴背肩如山，雪月品题遍，翻笑天工悭。>
<昔日愁头白，谁知未白衰，眼看应落尽，无可变成丝。>
<粉蝶非仙骨，随风过苑墙，穿花不敢采，应怯内家香。>
<玉箸插银河，红裙蘸碧波，更行三五步，浸着老僧窠。>
<愿似蝴蝶花，花开红烨烨，花落随风飞，复作双蝴蝶。>
<戴琴妙一世，二子得其声，不忍遗音奏，各将新弄行。>
<西庄枕江侧，颇足供钓弋，莺扬上苑声，柳露章台色。>
<笔与子皆逝，诗今谁为新，空遗运斤质，却吊断弦人。>
<辂死向千年，占书世失传，安知无肘后，留在远孙边。>
<一点伤春恨，东风罨画楼，不知缘底事，敲碎玉搔头。>
<今夜河西宿，无眠但数更，并船何处客，吹笛到天明。>
<雁下秋已晚，江天风雨微，宁为聚沙立，不作傍云飞。>
<三年作楚客，五月度吴溪，日射桃花岭，松阴𫛸鴂啼。>
<孤亭临海涯，爽籁清炎暑，夜午浴红轮，隐隐千林曙。>
<时流求法界，问取本真诠，了悟空皆寂，心明海月圆。>
<道是深林种，还怜出谷香，不因风力紧，何以度潇湘。>
<清凉依上界，阴雪四时凝，披襟当六月，真坐玉壶冰。>
<虞卿为著书，卒岁坐穷愁，那知交字外，翻有逍遥游。>
<所思终不见，渺渺政愁余，试向江头钓，怕逢双鲤鱼。>
<西山正可悦，薄暮作鸦青，吟苦人初瘦，斜阳上竹屏。>
<卑湿长沙地，空抛出世才，已齐生死理，服鸟莫为灾。>
<迸穴穿篱出，狸奴知几头，真能参玉版，足可当珍羞。>
<故宁戚以俭，罔或易而奢，致得千载下，人称问礼家。>
<闲骑小步马，独绕万年枝，尽日看花足，君王自不知。>
<连山桃李开，晴光烂如许，宁知明日花，不有今宵雨。>
<恶言出于口，必至反其身，小子闻人过，当如闻父名。>
<孤馆严冬夜，梅窗月可怜，清光横瘦影，吟对兴悠然。>
<公如柳柳州，柳桥如柳浪，恼杀涉溱人，望望不可上。>
<彭泽休容后，西风满面尘，故交零落尽，谁是素心人。>
<枯干立亭亭，由来爱鹡鸰，何当草间奋，相逐上清冥。>
<□籥须臾间，元功夺造化，比于战昆阳，此更论无价。>
<昨夜孤村宿，春深人寂寥，庭前一株李，为我缟中宵。>
<诗书启山林，德义久储积，嗣世知有人，新畬更开辟。>
<天地何大郁，此园赖幽清，脱巾卧松下，起听风蝉鸣。>
<有欲情俱幻，无为道始尊，云眠散幽帙，青山月照门。>
<朝正开左个，玉帛古元侯，千骑东方至，朱衣在上头。>
<孤芳不作干，奕叶自含滋，白石苍苔路，落花流水时。>
<解剑辞边将，萧条白发新，无家也归去，胜作异乡尘。>
<祖考精神散，子孙能聚之，淫祠祭非鬼，萃涣义何居。>
<闯地篁生笋，穿沙草有芽，牛羊原上睡，春到野人家。>
<八列方隅位，四周分至时，画疆兴庶务，地矩囿天规。>
<浴起月到楹，柔枝方可折，薰风如有情，吹帘散香雪。>
<暂游仁智所，萧然松桂情，寄言栖遁客，勿复访蓬瀛。>
<新着杏红衫，试骑赭白马，马骄堤路窄，急为扶侬下。>
<桃红含宿雨，柳绿更朝风，青鞋了穷达，时过芳草中。>
<事过清眠足，心宽缓步宜，古人无限事，烟蹙几修眉。>
<高人厌尘纷，不肯栖平地，木末敞轩窗，托此超然意。>
<紫禁香如雾，青天月似霜，云韶何处奏，祗是在朝阳。>
<秋蛩如有情，沉吟入罗幕，欹枕数残更，寒灯落不落。>
<松罗石室中，清雅胜支公，地静无尘到，天高有穴通。>
<先皇亲赐锦，著向战场秋，销尽蟠花色，将军更未侯。>
<山势彰坤厚，天光薄太清，臣家书万卷，换得此楼成。>
<银甲玉纤轻，花间乍啭莺，琤琤倾四座，尽是断肠声。>
<隔涧白猿子，呼来验是真，一从沧海别，啼啸不知春。>
<万峰环一岛，孤月照芳洲，兴为江湖远，珊瑚拂钓钩。>
<篷畔养飞奴，如檐望却无，船人莫惊起，留得伴樯乌。>
<莫谓蟾蜍小，渊源在许中，曹溪一滴水，驾浪作南宗。>
<冥冥沙上鸥，洁洁云间鹤，秋风厉羽飞，空山惊寂寞。>
<玉帛交邻后，清阴满塞榆，苞桑存至戒，犹佩辟兵符。>
<漾漾带山光，澄澄倒林影，那知石上喧，却忆山中静。>
<庭梢桂林树，檐度苍梧云，棹唱喧难辨，樵歌近易闻。>
<凭将锦襜褕，绝意游南浦，感君明珠赠，不忍遇交甫。>
<梅蕊如红稻，中藏无尽香，何时来鼻境，更待几番霜。>
<徵君待访录，只在卷帘时，南宫与北苑，彷佛梦见之。>
<观书了无味，卖文不值钱，烧笔偿文债，枕书惟高眠。>
<斜日照江亭，风高水满汀，潮来鱼正上，谁肯解渔罾。>
<独抱孤儿在，空帷泣夜深，谁家姑与妇，相继柏舟吟。>
<胜觉乘机早，输怜得子迟，山中闲日月，只许烂柯知。>
<已见池尽墨，谁言突不黔，漆身恩未报，貂裘弊岂嫌。>
<犬吠人家近，鸟啼春昼晴，涧草有幽色，野花无定名。>
<野鹤闻琴态，孤鸾对镜妍，为君小垂手，无地可回旋。>
<外看江水长，里见荷花发，庐阜收白云，南浦浸明月。>
<时时可问花，处处堪沽酒，风波君不知，愁杀楼中妇。>
<楼阁摇清波，亭台隐孤屿，时听笙箫声，云端下仙侣。>
<十年营一睡，醒起欲安民，忽睹金乌彩，还山遂老臣。>
<生意草亦佳，可但莲菊好，富贵本何心，莫以色见我。>
<父疾亦云笃，如何豁尔平，孝经惟泣诵，昼夜不停声。>
<娇小青衣使，茏葱蜡瓣花，依然香韵在，清赏属谁家。>
<摵摵初鸣竹，涓涓稍滴檐，忽然幽梦断，更觉晓寒添。>
<故人满秦陇，为寄一言拜，问我今若何，病多慵束带。>
<杭城打六更，市楼已攒点，流年莫催人，老色将冉冉。>
<踏碎贺兰石，扫清西海尘，布衣能效死，可惜作穷鳞。>
<岁岁中台使，巡行道十三，要知君历处，风土接交南。>
<出门还致语，谁不念恩私，嫁女非无泪，其如已及时。>
<梦魂荡孤舟，波声塞两耳，不眠闻管弦，方悟江城里。>
<定居人种竹，居定竹依人，新笋甜于肉，长竿健似身。>
<昨日登高罢，今朝更举觞，菊花何太苦，遭此两重阳。>
<白发出门来，三见梅花谢，客路有岁年，归心无昼夜。>
<白日湘江晚，黄云渭水秋，怀人不可见，烟雨满秦楼。>
<应龙昔此去，雷雨助腾伸，旧穴潜鲛蜃，风波横要津。>
<落落不对俗，娟娟净无尘，缅怀湘渭中，岁寒时相亲。>
<广厦千万闲，吾庐弊独寒，犹将折弦琴，欲和薰风弹。>
<蒸入琴书润，粘来几榻寒，小斋非岭上，弘景坐相看。>
<懒摇白羽扇，裸袒青林中，脱巾挂石壁，露顶洒松风。>
<行到黄云陇，唯闻羌戍鼙，不如山下水，犹得任东西。>
<客路逢人少，春城不尽头，无风花自落，何处避春愁。>
<蜗角身名异，蛾眉身态无，自怜田野质，谁复问泥涂。>
<青山四壁围，一石凭空踞，问我来处来，真与去处去。>
<日落荒山远，仓皇避虎狼，更闻狐假虎，流涕贾生狂。>
<乍可餐菱荇，那能豢稻粱，数群烟雨外，恍忽似潇湘。>
<梦作吴淞去，脍鲈捣香橙，道逢湖海人，欢宴如平生。>
<才看花满枝，又见花零落，春光不自留，莫怪东风恶。>
<花落飘碎琼，果熟染黄蜡，张君鼻观间，莫著兰麝杂。>
<寸寸水痕长，中流砥柱鸣，本来无酒量，强酒压江声。>
<朝看楼上云，日暮城南雨，路远香车迟，迢迢向何所。>
<娟娟生玉润，楚楚作金声，羽扇迎风定，羊车过月明。>
<昼漏新添刻，春寒早放班，恩随宽大诏，一日遍人间。>
<何年顾虎头，有此传家手，老夫细摩挲，俨似黄子久。>
<困来宁退休，倦容勿对客，勿易吐肝胆，而令辞气迫。>
<假守昭平郡，偷闲少送迎，亭标梅句老，堂识敬公名。>
<朝朝一味豆，日日寸心葵，每抱丰年愿，乾坤未有涯。>
<冀缺与梁鸿，何人可比踪，丈夫志四海，恨汝不能从。>
<压蔗出寒浆，敲冰簇画堂，人间正袢暑，天上绝清凉。>
<道人西涧来，衣上南山雨，心知石堂烟，晴峰正堪数。>
<东日照瓦霜，西向界馀白，莫言日不到，日光来未及。>
<薄命红颜是，倾城亦枉然，君王七宝殿，自拥少儿眠。>
<擢翠向人孤，潭潭省署虚，雨馀秋更晚，风月共萧疏。>
<醉红睡未熟，泪玉春带雨，阿环不可招，空寄凭肩语。>
<放逐臣之常，胡为乎汨江，不先于楚死，未免作秦降。>
<怪道枯梅树，天机不解藏，如何寒雪里，独著有幽香。>
<天井无人汲，汲之愁太勤，忘助中间看，天人此处分。>
<生意满孤根，香凝粉节痕，惊看雷雨夕，化作老龙孙。>
<汉人称劲粤，累世不加兵，狂卒才三百，如何便缒城。>
<清晓异香焚，山堂吐白云，窗风环佩响，疑下云中君。>
<古事参今事，今人乃古人，只应情未浃，情浃自相亲。>
<午日照柴扃，先生宿酒醒，科头了无事，散步读黄庭。>
<云冻月笼影，风生水涩寒，故人真似雪，何必到门阑。>
<振振风生柳，沾沾雪点矶，白攒秋水立，青映暮天飞。>
<古道逢元夕，荒山惨暮烟，桃花虽作意，未是艳阳天。>
<当人如举唱，三句岂能该，有问如何事，南岳与天台。>
<寂寞书斋里，萧萧送雁群，弹琴复长啸，情发为知音。>
<画阁方裁扇，寒塘又凿冰，蓬壶山四彻，何处是炎蒸。>
<锦织双鸳鸯，还自裁为衣，恐入他人手，不解惜分飞。>
<心缘身外境，法相本常存，若求无生理，先明取善根。>
<不见朝元阁，难寻羯鼓楼，繁华随世去，唯有渭川流。>
<雪没驴腰白，行行诗兴催，不因太清绝，那肯犯寒来。>
<黄叶下西阪，山空秋正清，永夜无人语，残河尽意明。>
<分得剑溪春，种向仙人家，但供玉川渴，不学君谟奢。>
<灵药满芳洲，丛生不用植，最好武陵人，采采供服食。>
<不能战涿鹿，聊复隐崆峒，挥手谢轩帝，毋烦顺下风。>
<跣行无履袜，科首匪冠巾，绝域亲朋远，何由见故人。>
<煖日黄金柳，光风白玉梅，门阑开寿域，人物满春台。>
<偶语犹弃市，一椎何自全，秦皇十日索，不向圯桥边。>
<土气昏风日，人嚣极雁鹅，寻河著绳墨，诗思略无多。>
<象应轩龙次，恩承帝座光，燕坛风澹荡，蚕馆日舒长。>
<小艇渡行旅，往来终日操，但令人利涉，宁复计劬劳。>
<翳翳白日静，迟迟青山行，心兜试宽窄，恐母坐不宁。>
<蛾眉迷叶翠，龙脑乱花香，两岸肠堪断，伊人水一方。>
<秋风饭颗巅，吟成一登眺，日暮谪仙来，相逢应大笑。>
<一笏清凉地，森森万玉齐，月明时倚杖，闲看凤来栖。>
<星散南山寺，乘春取次登，封筒来往数，随处得诗僧。>
<东艇拍西艇，小拍庸何伤，夕风起惊涛，艇艇争低昂。>
<去年今日时，桃李半狼藉，能随里门儿，买饧作寒食。>
<书报天中客，看花思不胜，韶光一如此，年鬓复相凌。>
<藩兄欲学书，来问学何如，孝悌为根本，文章特绪馀。>
<忆昔矜容色，如今懒抹涂，谁能面皮皱，施粉又施朱。>
<土阶堕渺茫，多少曹与马，底事住青山，近代无让者。>
<晨起拜大家，向夜拜新月，堂前人不闻，风吹徒切切。>
<垂緌饮清露，流响出疏桐，居高声自远，非是藉秋风。>
<寒飙昼相忆，悲歌夜相见，斗室岂天台，落尽桃花片。>
<山中未云寂，半夜有松涛，不寐初来客，开门月正高。>
<不负百年心，琴中托意深，如何浑忘却，犹费白头吟。>
<春到村居好，清明欲禁烟，乱红桃下雨，轻白柳飞绵。>
<临池构杏梁，待客归烟塘，水上褰帘好，莲开杜若香。>
<秋叶与秋云，的的当阶坠，家僮误扫叶，惊散秋云去。>
<香径藓花生，阴檐藤叶绿，日长不耐闲，行溪看鸥浴。>
<中条春雪积，太华晓云盘，气接河冰白，光摇野日寒。>
<月照庭上雪，灿若玉玲珑，风吹雪如絮，飞入锦屏中。>
<马上客衣单，途中书信难，别离秋易早，阶前露不乾。>
<西园草碧色，南湖水绿波，五云亭上意，争奈艳阳何。>
<结屋山中住，寻幽曳杖行，独来松树下，坐看白云生。>
<去国三千里，风波岂不赊，回思洞庭险，无限胜长沙。>
<器乏雕梁器，材非构厦材，但将千岁叶，常奉万年杯。>
<玉宇含清露，香笼散轻烟，应当结沈抱，难从兹夕眠。>
<罗衣束素云，绣履裹纤玉，低回不自前，含娇灭华烛。>
<精力苦日短，乘闲强登眺，登山陟其顶，倚云发孤啸。>
<卜筑青山下，白云任往还，多情花下鸟，相对语关关。>
<苦竹湘妃笋，黄金嫩若钗，今朝刚浴佛，小妇亦清斋。>
<荷笠扁舟上，持纶巨泽中，无劳问名字，便是此亭公。>
<爱酒惜杯乾，懒衣愁客至，世无锦江翁，谁识幽人意。>
<幽人倚孤松，垂钓沧浪波，游鱼未吞饵，水风吹绿蓑。>
<仲冬垄梅发，繁英簇红霰，过意百花魁，翻疑百花殿。>
<晨登苍崖巅，夕息苍崖足，手把青松枝，坐看春禽浴。>
<日日人空老，年年春更归，相欢在尊酒，不用惜花飞。>
<待制传宗嫡，元孙见可人，承家在好德，切莫厌清贫。>
<尤物钟芳草，虞兮柰若何，动摇缘体弱，非是感悲歌。>
<长江春水满，瀰瀰绿如苔，行人过江急，江阔船不来。>
<天子飞黄马，牵来赐近臣，玉阶新雨过，风滚落花尘。>
<自惭闲索居，岂贪颜色盛，爱渠真不言，可以通三径。>
<春风来几日，先入辟疆园，身外无馀事，闲吟昼闭门。>
<风引孤舟行，登楼听呜咽，春江万里流，半是巴山雪。>
<亭亭玉芙蓉，迥立映澄碧，只愁山月明，照作寒露滴。>
<云阴带残日，怅别此何时，欲望黄山道，无由见所思。>
<已作湖阴客，如何更远游，章江昨夜月，送我到扬州。>
<一水遮金骑，诸州办甲衣，书生投笔砚，随口说兵机。>
<临分亦泫然，不为穷途泣，东阡时一到，莫遣牛羊入。>
<戟棨严门第，镮金倦带围，如公三事老，从古几人归。>
<翠叶迎晚烟，黄花过秋雨，我思柴桑人，西风但延伫。>
<今朝好风日，策马东郊行，双柑挈斗酒，往听黄鹂声。>
<鹞子贴天飞，鸿雁嗷中泽，挟赀作郎官，幽州马行客。>
<王孙馀巧力，银汉亦经营，地轴卷不尽，风梭织又成。>
<闻道乘槎客，相携到汉庭，何缘尝草日，先自入医经。>
<远寄陈传道，穷秋亦罢官，还驱款段马，吟雪向长安。>
<直上飞云上，凭高识大观，山环全粤小，地尽海门宽。>
<人生都几日，一半是离忧，但有尊中物，从他万事休。>
<野阔烟迷树，江清水学天，白鸥盖具眼，终日老人边。>
<披拂桃花风，独往孤云意，山中久忘言，寄客无文字。>
<芳丛杂芝蕙，称此北堂幽，为园自可乐，那必尔忘忧。>
<翼翼瞻斋殿，深严步苑廊，三人俱汉杰，一老玷周行。>
<采樵沿岭去，提水傍溪归，个般无出豁，七佛不曾师。>
<三贤堂趣远，四照阁诗传，高节无人继，孤山只俨然。>
<裁作牛腰束，愁于饭颗山，近觉故步窘，十债九不还。>
<千古灵胥怒，惟知有伍奢，安知崇伯子，北面事重华。>
<何日春风来，幽兰绿如剪，细雨山气凉，秋香入苔藓。>
<好日信无多，良会诚难值，切莫俟其时，始叹空相识。>
<细韵风中远，寒青雪后浓，繁阴堪避雨，效用待东封。>
<溪深龟鱼骄，石瘦椿楠劲，借子木兰船，宽我芒鞋病。>
<朱实凌霜熟，金衣向日荣，无论千树贵，聊玩岁寒情。>
<纵横十九路，一著一回新，如此深山许，旁观亦有人。>
<肺毒若生疮，医之要肺凉，贴药虽宜洗，可用甘草汤。>
<眷此栽花地，而多种秫田，桔槔偏不用，鼓腹乐尧天。>
<去家十里遥，结茅在深树，白云洞口来，忽与幽人遇。>
<寒雪梅中尽，纱窗薄似烟，怨魂迷恐断，多是晚风前。>
<不读昔人书，那知当代旨，自信阿龙超，任将周𫖮比。>
<蓟北雨连晓，江南定若何，还应碧窗里，灯影暗银荷。>
<箫鼓震阳休，组练照芳洲，意气坐中客，羞笑山阴游。>
<嗟来何足吝，饥食首阳薇，竟抱固穷节，千载非所知。>
<营营止于棘，或赤而或黑，皓皓染成污，奸魂并佞魄。>
<关深羁思满，风断绿阴单，一遇空门侣，那知行路难。>
<荡寇将军后，唐朝李郤家，绿华双荐者，况复古今夸。>
<青灯人语寂，池塘响蛙蛤，孤坐如老禅，门开风自阖。>
<晚花含蝶影，秋水点萤光，一夜思归梦，随风到草堂。>
<芙蓉近可攀，香草供幽赋，公才如命骚，此是冥搜处。>
<滁流亦沂水，童冠得几人，莫负咏归兴，溪山正暮春。>
<幽禅吾不学，静处岂无心，日转眠双树，风和散两襟。>
<为爱松隐名，去觅松隐迹，只在此松间，觌面不相识。>
<武帝有荒志，终童无远谋，长缨自系耳，莫系越王头。>
<地惭扬子宅，草似郑公乡，书卷年来废，空翻白日长。>
<野旷悲行客，湍惊碍去船，夜江清泛月，秋草碧连天。>
<江云如镜平，月当秋夜白，欸乃一声歌，舟中南北客。>
<迸月川鱼跃，开云岭鸟翻，径斜荒草恶，台废冶花繁。>
<小艇如凫鹥，湘东柴杉木，载家复捕鱼，夜夜系江竹。>
<丛翠当轩密，新阴南席移，晚来风雨至，应长出墙枝。>
<世乱云浮薄，年荒虎迹多，邻翁近相戒，日暮少经过。>
<二月寒蝉至，哀鸣乱叶中，林花满眼发，萧飒似秋风。>
<凉夕逢秋半，仙杯坐漏长，未须延桂魄，卿月在薇堂。>
<解擘当胸箭，因何只半人，为从途路晓，所以不全身。>
<江上望归棹，君归未有期，试看圆缺月，是侬断肠时。>
<箕踞长松下，忘情白发新，城市有名利，江山惟白云。>
<风暖轻拖练，天寒皱作靴，江湖只如此，今古几消磨。>
<路转歌声杳，夜深云露浓，美人行月下，秋水泛芙蓉。>
<沧江无尽水，夜夜随潮去，若复作潮来，沧江止不住。>
<松下无喝道，言树聊蠲忧，谁知赤藤杖，独倚万古愁。>
<田野尽成赭，无处诉凶荒，额输且莫登，况复加徵粮。>
<深洞回尘鞅，闲云锁石扉，采芝从此入，愁湿薜萝衣。>
<树绕滕王阁，溪流徐孺祠，昔年游赏处，花落雨丝丝。>
<梦断江南信，空怜铁石肠，绿么何处去，二鸟独悲伤。>
<风露枯肠里，宫商两翼头，壮号森木晚，清啸茂林秋。>
<临行重嘱咐，人世贵自持，愿汝得饱日，毋忘饥饿时。>
<向南马齿口，野放咬山多，区臼虽先破，莫言齿岁过。>
<虽老未龙钟，篱边菊满丛，乍凉天气好，里闬正过从。>
<草满南园绿，青青复间红，花开不择地，锦绣径相通。>
<万古写不停，玄天无一墨，我欲往从之，苍苍本无色。>
<舟小从波兀，桥深爱树遮，风烟生远思，何必慕乘槎。>
<时或率天性，分明大道行，无端翻自悔，苦媚世间情。>
<云开见山雪，院静闻松风，吏去曲肱卧，疑非尘世中。>
<金马春寂寂，秾桃随意开，夕风零落尽，不待主人来。>
<江畔送行人，千山生暮氛，谢安团扇上，为画敬亭云。>
<倚窗春睡觉，折玉满手香，𥮾云疑未稳，指点问檀郎。>
<八月流潦清，空江净无暑，徘徊见二妃，疑到黄姑渚。>
<春残兼暮景，志协怨离居，处处堪乘兴，时时有报书。>
<停棹更须臾，尽此一杯酒，莫忘相别时，鹅黄上杨柳。>
<君父今安在，谆谆免矣乎，可怜齐女子，不问辟司徒。>
<历也驹千里，新诗慰远思，霜秋鱼酒美，来趁寿觞时。>
<采花莫采叶，采叶恐伤藕，藕中多乱丝，缠绵那得久。>
<邑事多商榷，惟诗未暇论，母慈催扇枕，父老欲攀辕。>
<天远青山小，林幽碧树深，清风与明月，相对即知音。>
<及肩新种竹，濯足旧疏湾，钓月鱼为伴，偕书僧送还。>
<风音来夜叶，雪片挂朝丝，影响归何处，凄清独在兹。>
<雷霆岂不闻，蛟龙时亦过，不愁眠不熟，此不是风波。>
<智悟悟自心，不在一切处，回首时观瞻，便是佛国土。>
<施水功成后，眈眈梵宇深，升堂瞻貌象，默会祖师心。>
<墨子城无恙，公输械有穷，要须能壁立，未可恃梯攻。>
<远树无烟时，前山未云起，晞发临东轩，衣裳半身紫。>
<朝向湖上去，暮从湖上归，渔家自成市，晒网及斜晖。>
<云冻雨无脚，寒凝霜有毛，却能开霁色，爱日炫初晴。>
<使君得佳句，简存如猗那，著之岩石中，千古不可磨。>
<有客从南来，闻是尔相识，曾无一字书，安知我心忆。>
<濯濯泗滨玉，泠泠时一拊，门有荷蒉言，汝心在千古。>
<羸然一老翁，一病一伤和，寒暑不可测，奈此根本何。>
<千思千肠热，一念一心焦，若为求守得，暂借可怜腰。>
<蚕饱办丝课，蜂忙供蜜工，役役为人劳，衣食还自空。>
<瑶草攀春空，衣舄生轻霞，以我尘中目，瞻此天上花。>
<沃野无凶年，正得蹲鸱力，区种万叶清，深煨奉朝食。>
<星斗夜夜光，风云日日改，动静识玄机，泰山见东海。>
<暗去也没雨，明来也没云，日头赫赤出，地上绿氤氲。>
<平分为四序，长得作春看，三友诚高品，兹花一岁寒。>
<青龙不可见，云自洞中出，为雨济人间，归时杳无迹。>
<一夕林中啸，秋声处处悲，天边有鸿雁，相应月斜时。>
<花中藏跳白，出没少鱼惊，向夕鸣榔去，知予是月明。>
<殿前集翠裘，禠奴与奴着，殿上武媚娘，呼谁共谁博。>
<交梨大如斗，火枣围盈尺，缤纷荐寿筵，共映蟠桃赤。>
<凄凉沃州僧，憔悴柴桑宰，别来二十年，唯馀两心在。>
<送君城南桥，笑折城南柳，归来掩关坐，皎月当窗牖。>
<听钟寻野寺，隔树扣云关，鹤卧琴窗静，樵归棋局闲。>
<问寺莫知处，跻攀又溯洄，惟钟藏不密，日暮过溪来。>
<家住天台寺，云岩万丈潭，本来人不识，饶舌是丰干。>
<木头与碌砖，抛出无巧妙，无实法于人，即是我纲要。>
<篱下黄金花，幽人时复采，满天霜露寒，莫待秋容改。>
<满目伤时运，何心傲督邮，南昌有梅尉，同是挂冠休。>
<珠斗城边客，诗才丽绝伦，同心梅与李，共作上林春。>
<白贲谁为偶，黄中自保真，相看经发改，独领四时春。>
<城门踏青草，城下杨花度，荒垄无耕人，三月输官赋。>
<天花落不尽，积满贝多林，可惜谈经处，多从舌上听。>
<涓流归宿坎，暖气动寒泉，影浸梅花月，相看太极圆。>
<奋雄何勇猛，取履若儿童，眇是沙中帝，不如圯上翁。>
<度关人己远，倚剑夜初分，我亦待清曙，前村多白云。>
<路僻轮蹄少，溪深草树齐，春风不解意，花落乳呜啼。>
<昔忧腹不谷，今恐耳生禾，谁向卫公说，翻瓢莫太多。>
<宫阙夜如何，风飘宛转歌，更阑银烛灭，落月在江波。>
<倒橐黄金尽，方悲行路难，桂薪炊玉粒，可是乐长安。>
<坐令簪一枝，蛾眉淡初扫，笑弄黄金杯，连台盘拗倒。>
<曲曲抱寒绿，萧萧趁隐身，频年无俗客，有时来故人。>
<种竹官墙阴，经年但憔悴，故园新绿多，宿干转苍翠。>
<折取三花归，琉璃贮春碧，三十六峰云，昼绕维摩室。>
<仙翁采芝处，只在白云间，童子立松下，日斜犹未还。>
<嗟汝园中柘，虽肥不润身，山东行食尽，无计却秦军。>
<日近长安远，风高易水寒，畏途君莫问，何啻上天难。>
<羲仲司旸谷，涂山佐夏王，六宫师俭德，四海化躬桑。>
<闲花忽开落，尊酒谩相亲，素抱如弗乐，青山不是春。>
<峭茜青葱间，所得亦已足，忽转天地开，锦绣匡山谷。>
<廉耻有微缺，须知孝未纯，白华何所似，所似皎然身。>
<月出烟暝时，水调谁家唱，短棹欲相寻，先经此亭上。>
<三空一不空，悟入势孤雄，得道加殊称，超天自在公。>
<考槃虽在陆，滉瀁水云深，正尔沧洲趣，难忘魏阙心。>
<莫歌冯客鱼，同鄙曹人肉，便作天随生，杞粮而糗菊。>
<久戍在边头，春来忽已秋，雁传天外信，人倚梦中楼。>
<条风将化雨，一夕洒南园，门下多桃李，芳菲总不言。>
<晚有来苏意，忧深望岁人，一犁虽美满，犹恨不当春。>
<爱此沧浪水，临流坐写诗，赋诗元未就，藉水发幽姿。>
<赤壁梦醒时，雨洒玄裳湿，声欲闻于天，故向松梢立。>
<空明比中扃，有本何源源，兰亭修禊事，邈矣羲之贤。>
<果熟山禽伺，园扉早未开，儿童解珍惜，拾取半残来。>
<广袖似云屯，乘风游无际，挹之将何从，逍遥靡所系。>
<寄语文章守，游人去已遥，新诗吟不彻，春兴一何饶。>
<不寐常攲枕，无言独倚楼，江淹犹匪恨，庾信始为愁。>
<重元古吴刹，双桧尚陈时，怅惘临春树，秋风一夜衰。>
<碧绿相差次，红黄迭浅深，化工应自失，雕斲本何心。>
<姜云能损心，此谤谁与雪，请论去秽功，神明看朝彻。>
<白璧埋黄壤，清风忆锦袍，何当絮酒酹，斜日下林皋。>
<造物藏无尽，居然入静观，池吟春草后，荷净倚□看。>
<借问雨中好，何如晴后看，锦江红湿处，应记独凭阑。>
<潮来沙石没，潮去沙石露，士生那无学，学则词章富。>
<浩歌秋水边，惊破白龙梦，明月落深潭，疑是龙珠动。>
<浮生共憔悴，壮岁失婵娟，汗手遗香渍，痕眉染黛烟。>
<杨柳绿堪染，芙蓉红欲然，冥怀与谁契，俯仰共熙然。>
<四溟杯渌醑，五岳髻青螺，挥汗曾成雨，画地亦成河。>
<危亭见上方，林壑带残阳，今日岂无恨，重游却味长。>
<树借看书影，蝉供隐几声，人稀忘屋小，地净觉凉生。>
<五陵花满眼，霜露在草根，冥冥子规叫，重是古帝魂。>
<五月南风起，荷花水榭开，日长消酒渴，碧碗送冰来。>
<巫祝呼神去，缁黄送水还，若非宿来雨，仙圣亦惭颜。>
<栖岩既下集，宾天复上征，八子似荀氏，中当有慈明。>
<弱柳垂新润，春风款款中，濲波飘一晌，绿影过池东。>
<矶头丹荔熟，入手异香闻，日暮红绡退，玉肌持媚君。>
<玉瀣乘旒晚，天浆满珞秋，孟佗消不得，压取换凉州。>
<太行何崔巍，千崖界空紫，异日吴使君，功名亦如此。>
<城东万李树，此树独鲜奇，竟日风开落，无人谁得知。>
<故人如念我，为说瘦栾栾，尚有身为患，已无心可安。>
<并亚陇云飞，稳巢文杏枝，高栖良自得，蜂蝶莫相疑。>
<寿康朝谒蚤，长信燕闲多，不有图书乐，其如昼漏何。>
<瀑花无大小，吹落总成冰，一夜风含冻，草峰雪尽凝。>
<隐隐复悠悠，虫鸣早应秋，夜凉人未寝，草露湿阶头。>
<绿阴欲满寺，禽鸣春雨余，聊因简牍暇，窗下阅僧书。>
<闻道春可怜，春今竟何许，石竹万家烟，海棠三月雨。>
<荷风湖面晓，垂钓柳阴中，何日能蓑笠，扁舟此兴同。>
<鱼鳞息枯池，广之使涵泳，疏凿得蒙泉，澄明睹明镜。>
<古锦裁诗句，班衣戏坐隅，木奴今正熟，肯效陆郎无。>
<乞得栟榈叶，都将当屋茅，青青夸药申，可怕杜陵嘲。>
<春雷忽隐隐，春雪复纷纷，农夫戒及泽，荷锸已成云。>
<劲节岁寒碧，芳枝春煖红，清和夷惠德，千载尚闻风。>
<郎食槟榔花，胜于甜娘酒，槟榔花醉人，且可红唇口。>
<阶远滴成声，荷深圆又碎，风动水银收，亭亭开翡翠。>
<不照魏王车，不填东海水，如何径寸珍，长遗碧山里。>
<尉佗戍五岭，能得粤人心，移书告横浦，绝道恐兵临。>
<荆溪白石出，天寒红叶稀，山路元无雨，空翠湿人衣。>
<可怜地上楼，百姓不知修，上有清使君，下有清江流。>
<愁来生白发，问尔复何愁，应被春光恼，多情雪满头。>
<小舟寻夜泊，明月散风澜，故人相别处，双鹭立前滩。>
<香奁妆欲罢，移照梅花前，徘徊两孤影，抵死镜中怜。>
<秋醪雨中熟，寒斋落叶中，幽人本多睡，更酌一樽空。>
<领得乌纱帽，全胜白接䍠，山人不照镜，稚子道相宜。>
<不策卢敖杖，那张宗测图，神功攒五岳，且作小山呼。>
<盛气劘骚垒，长歌历杜藩，二南四字始，万古一解难。>
<近水观鱼戏，春山独鸟啼，贫交犹不有，何况糟糠妻。>
<晓梦钟欲残，故人枕边别，武夷山上云，白雪楼中雪。>
<五十馀年别，伶俜道不行，却来书处在，惆怅似前生。>
<一方明月影，写在墨池头，昨夜天风起，飒然环佩秋。>
<平生交游间，吾帻盖屡岸，区区稻粱谋，君亦逐鸿雁。>
<山空年岁晚，老气寒峥嵘，耿耿霜月夜，相看直到明。>
<闻道湘妃泪，如何染得成，多应春夜雨，消尽又还生。>
<慈悲与喜舍，历劫自然深，法要无抱束，缘归一寸心。>
<研珠滴露清，自点太玄经，尽日无人到，小窗兰叶青。>
<五月熟杨梅，匀圆如火齐，说似西江人，口角流清泚。>
<渚华初出水，堤树亦成行，吟罢天津句，薰风拂面凉。>
<八珍风味清，藜肠岂曾识，堪嗤尝脔人，欲与鱼兼得。>
<斗牛不能神，枭卢无好采，碌碌甘抱关，谁能媚时宰。>
<暂以碧云色，微笼春月圆，抛人暗香里，误马软尘边。>
<潜心写幽韵，洗耳听寒涛，吟声自摇动，误疑泛鱼舠。>
<赞列词人笔，名闻壮士冠，全才不全貌，莫作野鸡看。>
<公饭何曾接，衣冠不作人，斋中有名酒，分尔一杯春。>
<尺素如残雪，结为双鲤鱼，欲知心里事，看取腹中书。>
<妍丑三千众，恩情一例轻，妾身虽寂寞，天下却升平。>
<海上青琅玕，曾持天上看，萧条风雨夜，谁拾凤毛寒。>
<水疑天际来，声自云间起，耳根本无尘，对此何以洗。>
<猗兰转光风，幽芳被山谷，怅望断金人，同心不同躅。>
<物理窥开后，人情照破时，正如携宝剑，切玉过如泥。>
<二月江南望，桃花烂似霞，人言桃叶渡，桃叶胜桃花。>
<人言妾似花，只似莲心苦，折藕复牵丝，生为多情误。>
<胡霜日夜骄，吹破蓟门月，月色几时圆，待尔照春发。>
<千步更万步，步入白云中，独归里良寺，还望紫瑶宫。>
<滚滚复滚滚，百年如一瞬，秋色入西华，笑嚼新烧笋。>
<逢年要力耕，善舞须长袖，北山休移文，南山归种豆。>
<初画不自知，忽忘笔在手，庖丁及轮扁，还识此意否。>
<屏去竿头饵，非唯用直钩，我来鱼不避，鱼信我无求。>
<龚生来过我，极意论先天，自得环中趣，无言已十年。>
<之子读遗经，青年盛文翰，皦皦丹凤雏，居然立霄汉。>
<延绵不可穷，寒光彻云际，落石早雷鸣，溅空春雨细。>
<五婆山下路，不见五婆游，只有边城水，常涵一镜秋。>
<居然丈夫质，嶷嶷萧艾中，自非铅华种，桃李若为容。>
<空留玉帐卫，那免白头翁，死者长已矣，淮海生清风。>
<生香故触人，异质偶同调，唤作黄家花，弟兄一语妙。>
<朝元高阁迥，秋毫无隐情，浮云忽以蔽，不见渔阳城。>
<令节仍丰岁，宫闱乐事全，千祥并万寿，善颂入薰弦。>
<喧笑攀花会，悲歌怅别期，明年赏花处，只恐动春思。>
<寤寐香炉峰，偃蹇东林寺，朝饮虎溪水，还共天池味。>
<汉帝贵神雀，楚人重山鸡，琅玕不能食，梧桐非所栖。>
<既作湖阴客，如何更远游，章江昨夜雨，送我过扬州。>
<红紫竞芳丛，中蟠一古松，春风自来去，吹不动苍龙。>
<凿翠从阳谷，移来佛屋东，空嵌才一窦，夜与日华通。>
<酌酒繁花外，沉酣预短筇，不为尘俗累，饶有古人风。>
<危石翠如削，影浸澄湖波，六月不知暑，香风生芰荷。>
<昨日杏花开，今朝燕子来，相思三百里，明月在高台。>
<传语通州估，南船甚日还，黄金知易得，留取铸红颜。>
<野旷天明水，风清月在林，孤舟一夜兴，行客十年心。>
<簇蕊风频坏，裁红雨更新，眼看吹落地，便别一年春。>
<西湖天下胜，咫尺安得往，青春不可追，老力亦难强。>
<草窝双树下，借与定僧居，会得虚空境，坐卧总从渠。>
<帝子去已久，楼阁何峥嵘，只见丹青景，不闻歌吹声。>
<好事成长恨，愁人坐雨天，相思无限意，挥泪写诗篇。>
<运水及担柴，无处非般若，如是我闻时，世尊殊不也。>
<人言广寒宫，合种梅花树，那知白玉容，自怕嫦娥妒。>
<士穷见节义，木槁自芬芳，坐回万物春，赖此一点香。>
<飞来何处峰，木杪夜千尺，愁猿唤不应，月色同一白。>
<烈风竖鳄涛，白日江天暝，但闻松柏声，不见松柏影。>
<枯心不作花，仪凤那采取，何当被朱弦，赍身大晟府。>
<万卉春风度，繁花夏景长，馆娃人尽醉，西子始新妆。>
<不晓秦淮水，秦人苦浚之，乱来波浪作，犹似祖龙时。>
<尽道春多雨，伤摧花易空，不知春态度，尤在雨阴中。>
<玉枕寐不足，宫花空触檐，梁间燕不睡，应怪夜明帘。>
<不减阮家会，所嗟当北归，厌厌敢辞醉，明发此欢非。>
<日宫难可跻，月树复惊栖，未听将雏曲，空闻怨夜啼。>
<榴艳对枯筇，西来解后同，折花羞鬓白，未插已颜红。>
<东山云起时，捧日共熙熙，照见子房心，微尔汉皆非。>
<四月桑郊绿，贫家蚕事忙，一筐芳草露，两袖落花香。>
<客去山花落，客来山鸟飞，帘内香如线，山僧云补衣。>
<岩下云万重，洞口桃千树，终岁无人来，惟许山僧住。>
<窈窕如不穷，芊眠足余趣，岂必有云归，自是归云处。>
<寒色初凝野，秋声忽在林，遥山不能见，只为晚烟深。>
<坐把钓鱼竿，虚潭翠如泻，轻舟浮不动，只在松阴下。>
<湘人爱楼居，斜枕湘江起，楼下倚阑人，簪花照春水。>
<主人出家醅，千酌葡萄紫，不问江南人，知是江南水。>
<一灯明古屋，四壁乱蛩声，千里关河梦，五更风雨情。>
<舣棹荻花湾，相期且未还，不须愁日落，明月在东山。>
<故苑花空发，他乡莺自啼，主人孤馆里，斜日楚云西。>
<岌岌穿南斗，层层瞰下方，揭为湖海镇，半夜挂朝阳。>
<万壑接云来，山花涧路开，迎风凉欲坐，啼鸟著人猜。>
<尘匣启菱花，丑妍无不识，羞杀几英雄，霜髯太煎逼。>
<事道宗尼父，谈仁法孟翁，圣贤无二道，千古此心同。>
<迢递投前店，飕飗守破窗，一灯明复暗，顾影不成双。>
<月过蔷薇架，雕鞍未到家，小娃犹𣨼酒，拦路夺人花。>
<樗栎虽不才，亦各言其长，愧此万丈夫，寐卧无何乡。>
<衣拂京洛缁，窗含齐鲁黛，因君思故山，驱车火云外。>
<夜气散清空，扶桑曙日红，普天皆仰照，鸣凤在梧桐。>
<暮齿无筋力，嗷嗷哺众雏，缅怀皇甫冉，尝劝陆潜夫。>
<掾曹官事了，载取曲生来，得酒且欢喜，俗氛安在哉。>
<握节汉臣回，麻鞋见天子，感激动四极，壮士泪如雨。>
<物外溪山乐，穷中岁月优，斯人招不起，十顷稻田秋。>
<眺望觉日迟，经过忘前后，牧唱儿童闲，黄牛满丘阜。>
<群卉枯落时，挺节成孤秀，既保岁寒心，不在遐年寿。>
<洒尘成细迹，点水作圆文，白银花里散，明珠叶上分。>
<梅花亦何奇，偏便幽人爱，清寒风雪夜，一枝静相对。>
<郢客何方来，为君鼓瑶瑟，席上走楚云，杯中落湘日。>
<相去忽已远，不知山北南，祗随流水入，尽处是龙潭。>
<披衣起遐征，微茫认前路，哀鸿天际云，残月水边树。>
<江上灵妃过，秋风响佩环，骑龙向何处，只在九嶷山。>
<苹藻绿依依，鲜鳞跃处肥，江湖宜适意，切莫近渔矶。>
<禅榻一觉睡，冬宵五更长，窗递清风入，枕边松柏香。>
<独坐桂花边，清香杳杳燃，夜深山寂寂，明月满西川。>
<三城去三山，沧波三万里，仙子时来游，印下西山履。>
<游骑来逢雨，宁全是折磨，山神应洗路，恐惹俗尘多。>
<侍从才今几，君王宠正初，常州何处是，头白小孙孤。>
<短鳖兼穷细，屁勋青黑同，只好留墙壁，何须问主公。>
<江南仲秋天，鲟鼻大如船，雷是樟亭浪，苔为界石钱。>
<何处清风里，长松古县门，海风吹不断，明月满乾坤。>
<人禀五行秀，卓然与物异，由其达大经，秉彝不容己。>
<此地蛟龙伏，中原蛇豕多，借君白羽扇，万马饮黄河。>
<曾向山中住，黄花烂漫栽，主人缘爱竹，三径不教开。>
<苦心日宛转，九原竟寥寞，服尽泪随尽，此道今人薄。>
<鬵釜吾已溉，吾缨亦无尘，洼石以潴之，恐有抱瓮人。>
<炊烟连断霭，隐隐见松亭，亭中有静者，单读净名经。>
<旭日波光动，精蓝曙色开，美人多逸兴，吹笛过湖来。>
<此别意何如，人来即寄书，圣恩无远近，随处是安居。>
<溪莼牵紫丝，念子良已久，不在秋风前，不在秋风后。>
<古苔隐石色，寒花明药丛，有时白涧雨，终日青松风。>
<落日松风起，还家草露晞，云光侵履迹，山翠拂人衣。>
<万叶烟云上，千花锦绣中，停舟不忍发，为恐破圆红。>
<黄鸟衔青虫，径飞入深箐，蛱蝶绕墙飞，相逢不相见。>
<曾约还康山，披蓑共春锄，东林缚我屋，西崦置子庐。>
<城隅采桑地，车马日缤纷，自恨轻来往，何当怨使君。>
<寒逼禅僧定，凉醒醉客眠，户枢从不蠹，岁月任推迁。>
<冥冥江雨飞，冉冉江云细，何处见春华，蘼芜满幽砌。>
<青镜不容丝，妍媸照自知，朱颜与白发，相去不多时。>
<楼外青山好，楼前绿树多，阑干知几曲，曲曲费吟哦。>
<采来灵壤内，爆向广庭前，修制成良剂，为□到十全。>
<薄采潇湘骨，寒天障物华，世珍云母石，我爱款冬花。>
<山色青于染，松阴扫未开，水边芳草地，才见两人来。>
<野笋无料理，惟宜贱子餐，若教都作竹，约略百来竿。>
<一阳未嘘枯，霜木醉梦里，照眼忽横枝，令我折屐喜。>
<眷此青田鸟，相看意未欢，共期齐六翮，大叫出云端。>
<二月垂杨岸，行春诗酒徒，苍头前引道，拄杖挂葫芦。>
<涧浅山四合，泠泠浸青青，略彴度前林，更有泉上亭。>
<衔祸口边冲，时间祸必逢，古人称是病，焉敢不言凶。>
<苍然百丈峰，峙此一池侧，遂令活水源，长含太古色。>
<儿时射鸟鼠，稍长射狐兔，生长牛羊中，肥白亦如瓠。>
<野竹编篱细，山泉灌圃浑，碧瓜方布子，紫芋更添孙。>
<逢君竹西路，送客茱萸湾，玉手摇兰桨，琼波写雾鬟。>
<花解冲寒放，将同白柰栽，粤人浑未识，呼作贺正梅。>
<绰约孤亭中，梅花斗清绝，高天一万株，乱洒罗浮雪。>
<海上琅玕石，山中翡翠毛，意含秋雨润，思拂暮云高。>
<展卷嗟丘也，东西南北人，昔还行脚债，今作卧游身。>
<烟云供惨澹，霜露觉萧森，篱菊知饶笑，秋山一片心。>
<当年陶埴意，祗为美人工，转见文坛重，俱称自邺中。>
<丹蕤攒宝相，此种贺州来，千叶滇南白，都非越客栽。>
<怀橘悲何及，芸瓜老不任，摘来先庙祭，洒泪向松阴。>
<散步瑶阶下，庭空不见人，回头顾明月，惟有影随身。>
<客欲谈世事，词锋若戈矛，我已梦为蝶，咄哉为罢休。>
<暝树含苍霭，春云散碧空，如何幽涧鸟，啼向月明中。>
<数日相望极，须知意思迷，梦魂不怕险，飞过大江西。>
<淝水萦如带，淮山崒似云，此时闻鹤唳，无复畏官军。>
<一笑鹘搦兔，终朝獭祭鱼，秋闱与春试，却用郝隆书。>
<与君为近别，不啻远相思，落日平湖上，看山对此时。>
<浩浩中天立，如何是丈夫，乘槎须远去，不买水精奴。>
<蕴玉抱清辉，闲庭日潇洒，块然天地间，自是孤生者。>
<帝里春无意，归山对物华，即应来日去，九陌踏槐花。>
<世路关山险，闲门秋雾深，如何一杯酒，不与古人斟。>
<次第竹根泻，相将得到家，鸟啼春雨后，流出满山花。>
<含情笑不言，政是多情处，参得个中禅，此事尝分付。>
<手种忘忧草，都缘耐老亲，今年花又发，不见白头人。>
<数漏掩残历，中宵气候殊，独怜愁共病，不与岁同除。>
<春风冷落后，秋圃恨开迟，总是宜男草，傍人也未知。>
<堂上论文客，异时还索居，池中鲤鱼足，好寄别来书。>
<晚岫带霞明，汀洲变苹绿，如何万里桥，却在苏台曲。>
<青天归雁喜，密树坐莺深，落日春愁里，怀人浩荡心。>
<已讶雪中在，况逢灯下看，酒阑相把赠，疑是翠琅玕。>
<慈孝相感激，天机谢人力，谁来石下歌，见母不见石。>
<两京四十载，迢递梦家林，萧散五君咏，山王空愧心。>
<深居白云穴，静注赤松经，往往龙潭上，焚香礼斗星。>
<青山映檐低，绿树出云齐，何处长安道，纷纷过马蹄。>
<山都洗我觚，贮月饮涧下，风来吹有声，笑学昔人挂。>
<旭日出旸谷，曈曈曙色佳，重门浑未到，先到读书斋。>
<暮霰袭吟袍，夜火然枯竹，盎然坐春和，炉香芋初熟。>
<汲水洗石床，上有唐时字，不用太兮明，恐损莓苔翠。>
<憔悴远归客，殷勤欲别杯，九星坛下路，几日见重来。>
<青山日相对，闲看白云生，谁谓无心出，中含济物情。>
<屏居湖上村，相携尘外侣，看竹过邻家，不问谁为主。>
<玉烛重开岁，璿杓复建寅，谁知康寿殿，四序只长春。>
<竹柏影参差，正市长桥下，何处无月明，谁似予闲者。>
<湖山重到日，风景怅当时，越客清江上，犹吟吊鄂诗。>
<宝坻产嘉鱼，纤纤白似银，贡来供玉食，何意得尝珍。>
<五季骄诸镇，终朝易千人，使无孔方癖，犹是晋名臣。>
<古木不知年，差儗南华栎，此地非曲辕，无劳过匠石。>
<鸠鸣桑雨深，蓑笠耦耕叟，短歌三两声，东风动杨柳。>
<马饮人血肥，生臕毛润泽，杀人但取血，肌肉成糟粕。>
<雨馀芳草绿，石尽野塘浑，落日一声笛，断肠人倚门。>
<心贞如玉性，志洁若金为，托赠同心叶，因附合欢枝。>
<植杞必植梓，艺兰仍艺荪，过庭遗训在，凿楹故书存。>
<风雨劳先别，敢辞樽酒深，一梢墙上竹，留作岁寒心。>
<峰势若簪云，云根何太低，记得文登路，如绵衬马蹄。>
<散策下亭阿，水清鱼可数，却上采菱舟，乘风过南浦。>
<天风来广寒，吹下云锦裳，虽无金错刀，缇革余敢忘。>
<绝爱墙阴橘，花开满院香，邻人欺不在，稍觉北枝伤。>
<旅思又惊夏，庭前长小松，远峰生贵气，残月敛衰容。>
<临水望梅崦，却指敖城路，路直本如弦，江行自回互。>
<饭颗从嘲瘦，湘流独占清，失身到东阁，聊复对簪缨。>
<怜桃及桃叶，爱柳及稊荑，但渡无言苦，兰桡我自持。>
<日夕歌声起，前村带雉归，如何牧犊子，不惜雉朝飞。>
<胜日罢书经，扬舲出远坰，清流兼峻岭，应不减兰亭。>
<上下五千年，纵横三万轴，高凭百尺楼，远送乾坤目。>
<爱日经檐煖，游蜂扑纸窗，吾生岂拘束，一笑俯涛江。>
<濯足倒流水，回头相见坡，马嘶人又倦，落景在烟萝。>
<实际即为诚，中庸说著形，晓来雷雨过，七十二峰青。>
<西斋君去后，别绪乱于莎，乃知长笑语，始奈客愁何。>
<允中不允中，中在虚无里，无在无无在，自见天之理。>
<深院闭青苔，黄昏独自来，花应怜我意，特放一枝开。>
<君生我未生，我生君已老，君恨我生迟，我恨君生早。>
<翠实连千亩，扶疏荫绿苔，秦台骈月管，应有凤凰来。>
<曦射窗烟破，风飘花露寒，莺声清梦觉，春色独凭栏。>
<学诗不能神，得句常草草，傥可寄吾怀，岂必人称好。>
<高柳收帆处，平芜纵目馀，都将今古兴，尽向驿楼书。>
<挥手谢小儿，吾欲观大化，当尽便须尽，何用复悲诧。>
<黄鸟昼阴寂，白鹅春草青，高轩如可借，著我学黄庭。>
<西林贝叶编，东林竹叶酒，问我西来意，翻云醉中有。>
<扇题归去来，客遇潘渊明，举扇谢佳客，归耕吾已成。>
<佛爱我亦爱，清香蝶不偷，一般奇特处，不上妇人头。>
<骏马碧玉蹄，遨游洛阳道，思君君不归，无复关春草。>
<偃蹇歌招隐，栖迟老岁华，世情从燕雀，吾道自龙蛇。>
<无复尘劳梦，犹蒙故旧知，宁辞万钟禄，不负一纶丝。>
<春归南浦早，渌水桃花塘，灼灼红烟里，金羁骑玉郎。>
<风吹峨眉云，东依此山住，我来不敢登，只恐还飞去。>
<簿领乃俗士，清谈信古风，吾观苏令绰，朱墨一何工。>
<思家千里梦，恋阙万重心，欲去频回首，烟霏满上林。>
<露气横疏柳，香风送晚荷，不知潮面阔，止觉四山多。>
<曾参回胜母，墨翟避朝歌，无限功名子，狼村日暮过。>
<江海翱翔地，舟行岸自移，无心波浪里，鸥鸟不须疑。>
<四境静山川，一枕闲风月，野水抱城幽，青天垂木末。>
<飞瀑涌寒峡，流云静幽壑，夕日倒峰影，杯中双剑落。>
<沙头捕鱼艇，朝出晚未还，不如洲上鹭，闲立看青山。>
<中嵩太乙南，岩竹风犹扫，长镵吾欲来，为君种朱草。>
<莫问我姓名，向君言亦空，潮生沙骨冷，魂魄悲秋风。>
<茆屋依山构，沿村路不遥，酒旗标野店，有客过溪桥。>
<叶逐散声飞，湘云隔妓衣，谁能偷卷看，认是小丛非。>
<塞上亦良夜，明月本无心，照衾复照面，一一感人深。>
<秋意入梧新，独居怅远人，芳樽吾负汝，清昼坐伤神。>
<莫年生计违，头白独如期，争似儿童日，渔樵逐队嬉。>
<疏星冻霜空，流月湿林薄，虚馆人不眠，时闻一叶落。>
<山势西来断，江流北去平，万家深树里，闻是吉州城。>
<当轩弥滉漾，孤月正裴回，谷口猿声发，风传入户来。>
<自有两山来，几人此经过，青山默无语，识人知最多。>
<司晨兼五德，曾伴宋宗窗，日攘能防慎，终当免镬汤。>
<激浪闻澎湃，山神阴力多，风涛归指顾，海若敢谁何。>
<乃祖宽仍豁，曾孙察作明，不将囊底智，分减及元成。>
<华月窗间过，凉风扇底生，抚时追往事，幽恨不分明。>
<舴艋小于杯，鲈鱼肥似瓠，故人如可来，沽酒芦花渡。>
<青云乔木古，翠竹远山青，昨夜东风暖，池塘草未生。>
<睡少秋难晓，吟多食愈贫，南柯无近阙，差尽梦中人。>
<骑虎度诸岭，入鸥同一波，香寒明鼻观，日永称头陀。>
<晚来新雨过，忽忆枕边书，睡起推窗看，茅檐月上初。>
<持酒濯利剑，青蛇光黯然，金鞭鞭骏马，汗血沾锦鞯。>
<寒蛩不可听，况复起清砧，落叶将飞雨，潇潇又满林。>
<种尔酬佳节，节过开尚迟，纵令迟更好，争似莫愆期。>
<口说遍河沙，毛发不得力，人即任君欺，君欺君何益。>
<二鸟占丛竹，喧啾春雨时，朝阳有鸣凤，栖老碧梧枝。>
<孤馆灯初暗，虚窗月正明，寒衣犹未补，风递捣砧声。>
<不逢圣人时，不见圣人面，圣人言可闻，圣人心可见。>
<五马骤从东，桑中无路通，使君休调笑，君妇恐如侬。>
<两崖交翠阴，一水自清泻，俯仰契幽情，神襟顿飘洒。>
<橘大天地窄，眼高秦汉小，一片隐沦心，商山青未了。>
<海静不扬波，仙人鞚鹤过，灵峰七十二，何处月明多。>
<遥羡青云里，祥鸾正引雏，自怜沧海伴，老蚌不生珠。>
<屈原沈江死，扬雄投阁生，一时生死计，千古是非名。>
<天孙织玉帘，悬之千仞石，垂垂不复收，滴滴空山碧。>
<偶上千峰榭，因思小范公，桐庐萧洒处，尽在十诗中。>
<客持一卷书，乾坤吐玄秘，由来识者稀，独立寒山翠。>
<荒水浸篱根，篱上蜻蜓立，鱼网挂绕篱，野船篱外入。>
<一棵老梅树，两个大桠叉，未结黄金果，先开白玉花。>
<芒鞋青竹杖，自挂百钱游，可怪深山里，人人识故侯。>
<冲市柴鱼集，应山鸡犬号，问知人苦乐，米价不多高。>
<孤亭十尺藏，梅花万株列，中有姑射仙，肌肤若冰雪。>
<江门白藕花，我榻庐山顶，君若去茶山，茶香复谁领。>
<箕踞长松下，溪流如白云，美芹采南涧，可以奉吾君。>
<去岁一杯酒，遽然生死分，儿孙为寿地，恸哭不堪闻。>
<不饮红裙酒，祇将文字论，江东渭北客，日日对芳尊。>
<折桂桥尚存，折桂人已矣，时有桥畔人，拾得桂花子。>
<到此无俗客，何妨款竹扉，山花能作供，林月送将归。>
<寂寂空山里，春和草自芳，隔溪人不见，髣髴唤刘郎。>
<游人武陵去，宝剑直千金，分手脱相赠，平生一片心。>
<黄叶万山秋，白云千里暮，高楼明月多，怀人在桑户。>
<何人不相识，斗室傍城隈，闻有不平事，轻身半夜来。>
<南土殊风气，冬林叶尽丹，越天无雁度，楚泽有龙蟠。>
<丁与水同宫，王将耳口同，尹来居口上，山岫获重重。>
<挥汗欲成雨，聚蚊真若雷，山翁在何许，赤脚步溪来。>
<壮士不曾悲，悲即无回期，如何易水上，未歌先泪垂。>
<无华真国色，有韵自天香，临风难自持，为舞白霓裳。>
<北苑今仍在，南宫奈老何，青山解浮动，端为白云多。>
<无限停云思，悠悠兴欲飞，仰看向南鹊，绕树竟何依。>
<城市或嚣炎，在野心不热，意欲施茶汤，行人他处渴。>
<巉然千仞峰，宛似九苞鸟，神游乘兴时，骑上青云表。>
<池馆临丘壑，泉声落座隅，林间逢隐者，端坐说唐虞。>
<向来与相国，投分自钟山，不入翘材馆，甘为老抱关。>
<昔骑五花马，今跨一黄牛，岭上猿声叫，焉能止泪流。>
<雁还空渚在，人去落潮翻，临水独挥手，残阳归掩门。>
<今日汉家子，谁非粪上英，琵琶弹马上，哀怨莫分明。>
<艳夺晚霞红，繁开细雨中，何如庭下竹，孤节傲霜风。>
<夜半霜铺瓦，浑如水泼衾，炉红朝易起，衣重老难任。>
<客来打秋风，我赠秋声集，要知此书名，预先为我立。>
<高歌激宇宙，岁晚寸心违，忠贞负冤恨，奸雄多是非。>
<燕忙将水撇，鱼乐欲空跳，此意谁能会，光阴静里消。>
<放舟山水间，舟上载青山，薄暮临溪坐，青山相对闲。>
<夫节独高古，妇贤传至今，既为加美谥，复不用邪衾。>
<青山多白云，佳树杂芳植，伊人不可招，关路日已夕。>
<冷落茅檐下，残釭剔半明，梅花瘦比我，窗外影交横。>
<薄俗易炎凉，浮云屡更变，耐久屋外山，相看无厌倦。>
<碧草通樵径，青松夹寺门，已来亲眼见，难去对人言。>
<紫藤挂云木，花蔓宜阳春，密叶隐歌鸟，香风留美人。>
<花径呼童扫，柴扉为客开，忽惊仙犬吠，云外一车来。>
<玉镜初开匣，嫦娥露巧妆，天西新样子，传与画眉郎。>
<碧树含秋色，飞泉急晚声，不知谁领得，惟有野人情。>
<层岩值幽芳，孤根掩丛棘，何来独嗅人，不藉薰风力。>
<晚叶似朝雨，蓼花如醉翁，那能当此夜，又听一声鸿。>
<岂计身封宋，祗愁祀绝殷，不惟称克孝，亦自有三仁。>
<高深极前临，苍莽接回眺，齐州景物多，于此领其要。>
<物微深可悯，畏雨复兼风，适见传呼宠，俄成扑地空。>
<秋风天外声，明月江中影，幽人把桂枝，露下衣裳冷。>
<长夜一灯灺，独愁谁与言，窗前几点雨，井上芭蕉翻。>
<为报庐陵客，逢人且寄声，不知无恙否，何日到南城。>
<前辈经行处，壁间题小诗，梅花还好否，要见出尘姿。>
<昨日游醉乡，今朝涉汝水，回首岘山城，萧萧乌桕树。>
<杲杲东出日，万方被照临，鸲鹆不逾济，草木有常心。>
<结庐在中林，因以消尘虑，棋枰与酒斝，幽人自来去。>
<片雨从西至，开门爽气侵，蝉声似溪水，流入野人心。>
<湘山千岭树，桂水九秋波，露重猿声绝，风清月色多。>
<千丝复万缕，向儿臂上缠，教儿长寿命，一寸一年年。>
<静夜闻林雨，山灵似欲留，只愁梯石滑，不得到峰头。>
<性定离交坎，心澄木并金，四般归一处，全在洁庵成。>
<瓦瓶担山泉，石鼎煮岩菊，燎以松桂枝，清芬满茅屋。>
<号名极形似，摹写与真逼，聊以画滑稽，慰我秋园寂。>
<翠蔓缘株上，红芳冒暑开，凌霄诚有谓，托质岂无媒。>
<左氏讥怀璧，杨公却袖金，安知机巧者，藏得叵罗深。>
<飞飞复飞飞，双起复双栖，料得影相似，怪他蜂亦迷。>
<未读书中语，忧怀已觉宽，灯前看封箧，题字有平安。>
<自从有天地，人事几迁改，更过百年期，今人谁复在。>
<花时去贩茶，叶落未还家，寄声船上月，慎勿照琵琶。>
<貂珰窃大柄，韦布献孤忠，榜出惟风汉，无名在选中。>
<骏马在异骨，权奇插面高，人间那乏此，难遇九方皋。>
<天晴钓丝短，天雨钓丝长，但求滩水满，不用鲤鱼尝。>
<惊马吹悲篥，边风助苦声，城南有思妇，梦里听分明。>
<十年不平事，未肯分明说，夜半枕吴钩，含悲啸明月。>
<于菟啸空山，万窍寒风出，堤防飞将军，汉箭有神物。>
<背我堂堂去，随他昔昔来，无情犹有恨，独上望春台。>
<嫣然一株花，媚此庭中幽，翻觉此名赘，人生何所忧。>
<儿童爱春懒，为买汝南鸡，不晓幽人意，翻令拂曙啼。>
<尔幸无羸角，何用触吾藩，若是升堂者，还应自得门。>
<山月缟中庭，幽人酒初醒，不是怯清寒，愁蹋梅花影。>
<绿叶霜中夏，红花雪里春，去马不移迹，来车岂动轮。>
<圣主方思治，边臣未奉行，凭君达此意，无得负苍生。>
<谁令珠玉唾，出彼藜藿肠，仁人不为宝，良贾宜深藏。>
<夜静水空清，冷轮彻底明，谁知潮长落，长伴月虚盈。>
<黄鹄毋爱饱，那怕人间网，不夸羽翼长，但夸天地广。>
<旸谷宾初日，清台告协风，愿如风有信，长与日俱中。>
<初随林霭动，稍共夜凉分，窗迥侵灯冷，庭虚近水闻。>
<苍官森古鬣，此君挺刚节，中有调鼎姿，独立傲霜雪。>
<季心何意气，夜半犹开门，幸免穷途哭，能忘一饭恩。>
<萧骚复萧瑟，非筑仍非琴，天籁本无作，澹然千古音。>
<写就相思字，灯前带泪看，欲缄还未忍，少待泪痕乾。>
<尊酒贪迎月，人生醉后佳，夜来窗不掩，吹落一瓶花。>
<林深堪驻马，鸟宿不惊凫，坐遣花间月，慇勤上玉壶。>
<国色原无匹，天香况出群，洛阳春一种，犹值五千文。>
<夜月玉堂前，春风紫盖边，想君都看破，宁与我周旋。>
<色变莺雏长，竿齐笋箨垂，白头身偶在，清夏景还移。>
<篙痕看尚在，舟去已何之，任是沧桑变，丹丘故不移。>
<繁阴乍隐洲，落叶初飞浦，萧萧楚客帆，暮入寒江雨。>
<礼岂为我设，如伤风教何，不堪睎阮籍，直欲刃韦高。>
<粲粲初投米，飘飘旋落花，巷深迷吠犬，林合误归鸦。>
<万里无归耗，形将一木亲，遗言入肝肺，真得太夫人。>
<娟娟春前花，袅袅风前柳，独有此君子，可为岁寒友。>
<一碧涵天光，八牖开玲珑，观水观其源，千古在目中。>
<花老几人来，人老花常少，安得似花人，年年陪一笑。>
<怕见人言老，梳头夜二更，谁知灯烛夜，漏逗愈分明。>
<闻道珠履客，今朝黄绶归，定知高士贵，一府莫言非。>
<晓起但焚香，烹茶更扫石，俗家应不来，琴书吾自适。>
<淮阳谁可傅，无以易元成，即汝佯狂意，为王言事兄。>
<风尘难自料，花鸟故相猜，问是山东客，何由万里来。>
<离樽闻夜笛，寥亮入寒城，月落车马散，凄恻主人情。>
<粉翅嫩如水，绕砌乍依风，日高山露解，飞入菊花中。>
<长物不随身，周游信双屐，中天泰华云，绝顶蓬莱日。>
<承诏辞金阙，衔悲入塞城，可怜沙上月，浑似汉宫明。>
<石色凝秋藓，峰形若夏云，谁留秦苑地，好赠杏溪君。>
<渺渺蒲江远，年年桂树秋，空馀诗卷在，天地与长留。>
<从此西行去，春风处处花，沙弥留碣否，乱石拥残沙。>
<低头看明月，仰面贪归鸟，庭前白露下，已湿青鞋了。>
<不逐风云去，盍求山泽安，祗怜当笔者，空作画屏看。>
<看竹不问主，听松还对僧，山中春欲暮，此兴复谁曾。>
<意亦心所至，言须耳所闻，谁云天地外，别有好乾坤。>
<主人能载酒，客到卧林园，松风和竹影，相对水禽喧。>
<石钟以声名，无声安取此，风水月明中，我忆东坡子。>
<有钱但沽酒，莫买南山田，勾引催租人，惊散青松烟。>
<燕门城似铁，太行石为碣，征人一骑还，何处关山月。>
<江险不容极，禹功胡可忘，向来小龙子，衮冕食千羊。>
<寒灯伴吟久，夜深微欲灭，孤客未成眠，尚惜红蕤结。>
<一霎荷塘雨，明珠翠盖擎，柄危难得稳，稍侧便须倾。>
<日永篆烟消，风寒襟袂薄，闲窗无客来，坐久庭花落。>
<屈折金石瘦，偃蹙虬龙怒，萧然少生意，端为根中蠹。>
<晴天暗暗雪，来送青春暮，无意似多情，千家万家去。>
<龙起雨方注，虹横瀑更飞，谁令丘壑士，无意恋荆扉。>
<浓碧荫清漪，可能不流睐，钓自不得鱼，得亦不肯卖。>
<怪石凝云气，横枝浥露香，故人渺何许，秋意满潇湘。>
<一径净于秋，山中夜来雨，倚松不知还，幽禽妙言语。>
<紫烟浮碧虚，炉峰几千丈，欲持一瓣香，安得仙人掌。>
<山光与溪色，一碧泻云中，倚槛久未去，更听松上风。>
<客到暂冠带，客归还上关，朱门客如市，岂得似林间。>
<说破无为趣，玄关奥且深，欲求天上宝，先觅水中金。>
<只宜滋淡泊，安足奉膏粱，食肉非无辱，何如此味长。>
<道院今犹古，闲中事可书，鹭鸥驯不去，谁可得亲疏。>
<澄少危加杖，平肥亦食糠，刘郎豁如者，轑釜未能忘。>
<风顺月仍明，扁舟半夜行，鸡鸣问前路，巳近九江城。>
<妾泪非易弹，乡关渺千里，世事与愁肠，相对何人语。>
<三生空有石，三竺未成赋，徘徊九里间，吟情拂高树。>
<鸡雏不离母，离母声不休，如何宦途人，岁岁天边游。>
<良机间不作，成事每相因，善处囊中颖，知非碌碌人。>
<东坡龙井回，题名塔砖上，岂期后百年，过者为瞻仰。>
<客心惊落木，夜坐听秋风，朝日看容鬓，生涯在镜中。>
<静中见万物，各各有春意，收拾入襟怀，阳和散天地。>
<军中始吹角，城上河初落，深沈犹隐帷，晃朗先分阁。>
<我有一片心，不说君应知，前山好明月，赠君云尽时。>
<大隐隐于酒，小隐隐于竹，何不呼曲生，来同此君宿。>
<绣窗同刺绣，女伴喜天晴，剪刀当日暖，妆镜隐霜明。>
<橙色似黄金，佳名最为贵，一腹饱秋霜，尝之有馀味。>
<清风起乔木，虞麓浣花庄，老我成长望，平安字数行。>
<激曲萦飞箭，浮沟泛满卮，将来山太守，早向习家池。>
<留连非鱼鸟，溯洄岂蒹葭，明月浴灏露，青云汲流霞。>
<花拥山头白，云翻日脚斜，银蟾已照路，游客莫思家。>
<罗汉十六轴，江僧寄此山，画称天下绝，人自定中还。>
<妾身如乱丝，卷藏箱箧底，愿上鸳鸯机，无人为分理。>
<空林露华湿，开阁徙清尊，月出芙蓉水，风生鸣鹤园。>
<知有前期在，欢如此夜中，无将故人酒，不及古淳风。>
<巍巍孤高亭，念我昔所喟，子也时一登，千载起立志。>
<太守政何如，兹焉名可见，齐州一万家，挥以袁宏扇。>
<阴能间其疏，竹可扶其弱，点缀自天然，讵须金孔雀。>
<江湖各相忘，鱼虾同一波，谁能写此妙，徐白名不磨。>
<兄也错到底，犹夸将相才，世缘何日了，了却早归来。>
<候鸟解鸣春，呼晴复呼雨，朝耕一垄云，夕息三家墅。>
<衔杯何处好，风月临江美，为问江上翁，赏心竟谁是。>
<平生性好奇，作字亦如之，老去归平澹，时人应未知。>
<春梦复春梦，春梦有谁醒，昨日梨花白，今朝杏子青。>
<静里三三昧，多年得效方，不知缘底事，动辄叹龚王。>
<幽斋只数椽，科头抱书读，经旬不出门，芳草上阶绿。>
<石煖苔衣软，溪春荇带长，化工无限意，袖手立斜阳。>
<化成真化出，绝险起朱栏，直下临无处，江城一掬看。>
<阴壑鸣松籁，空岩响石泉，此声并此意，谁得寄徽弦。>
<白日下深沼，游鳞动腥风，宛有川上趣，不羡濠梁翁。>
<竟日碧山中，清宵憩宝宫，客愁无那处，一叶已秋风。>
<沉沉卧虹底，小阁贴平湖，鱼戏几堪掬，鸥驯欲就呼。>
<秋风一夜至，吹尽后庭花，莫作经时别，西邻是宋家。>
<旷野风沙晓，崇丘灌木墟，地犹沧海郡，人上太平书。>
<故人惟汝在，不道是瑶华，香外无知己，氤氲自一家。>
<高吟水木净，逸思风云骤，知有沧洲期，意得还独笑。>
<锦棠天与丽，映日特妖娆，五色绚仪凤，真堪上翠翘。>
<溪山疏雨歇，水木散清阴，樵唱知何处，白云深更深。>
<露彩莓苔碧，天香桂子丹，多应广寒夜，流影落人间。>
<守相卿耆旧，相逢必霁威，渠宁私邑子，汝勿视翁归。>
<九月桃梨树，花开满故枝，寄言车马客，不是艳阳时。>
<天高群水落，寒至老梅开，般若无文字，何人上讲台。>
<种柳连庄屋，春来色更娇，不同残腊见，封雪落长条。>
<马上风尘倦，登舟似到家，雨晴凉意足，含笑对江花。>
<昔日徵黄绮，余惭在凤池，今来招隐士，恨不见琼枝。>
<屏开山弄巧，岩秀壑争流，漫作剡中梦，难寻雪夜舟。>
<强惜数茎须，惟愁白却渠，朝来都白尽，愁惜两何如。>
<天回金气合，星顺玉衡平，云生翡翠殿，日丽凤凰城。>
<昔进温成御，惟闻自吉州，荔枝天下品，曾掩玉环羞。>
<木人岭上歌，石女溪边舞，明月共同途，无私照今古。>
<桃李莫相妒，天姿元不同，犹馀雪霜态，未肯十分红。>
<梦里寻音响，教休定不甘，忽知眉盖眼，开著替人惭。>
<昨夜春风生，吹送瑶台雪，为君展玉琴，高调石上月。>
<有山静而秀，有水清且漪，风霜空宿翳，草木含幽姿。>
<人鱼不相及，挂颊以香饵，因循十年错，归计觉今是。>
<家住凤城南，门临古陂曲，时怜上林雁，半入池塘宿。>
<贞士不可见，或从林下逢，暂即松筠室，聊怡冰雪容。>
<迟日转轻阴，惊风发疏冷，何处斧丁丁，千山白云暝。>
<遥看沧海城，杨柳郁青青，中央一群汉，聚坐打杯觥。>
<莫以容颜丽，偏忘明主恩，当年不召幸，辛苦在长门。>
<细路何盘折，重经碧藓封，钟鸣知寺近，只隔数重松。>
<闻君佩玄珠，明月终夜朗，莫作江湖游，白日愁罔两。>
<六出混五出，皑皑迥无异，消融让结实，调羹功及第。>
<新霁飏林初，苹花贴岸舒，故乡今夜月，犹得照孤庐。>
<远羡五云路，逶迤千骑回，遗簪唯一去，贵赏不重来。>
<道格何曾格，言糊又不糊，浑身总是眼，还解识人无。>
<苍苍竹林寺，杳杳钟声晚，荷笠带夕阳，青山独归远。>
<平生本多思，况复老逢春，今日梅花下，他乡值故人。>
<神妃游洛水，照影弄晴晖，明月沉珠佩，香风动羽衣。>
<庭树清阴满，园林翠色交，数竿春雪重，摇折紫云梢。>
<五月黄梅候，家家望插青，空斋无雨过，愁绝闭柴扃。>
<玉女乘烟雾，松间采薜萝，飞行了无迹，明月送空歌。>
<一种貌如仙，人情要自偏，罗敷有底好，最得使君怜。>
<世上痴儿女，争趋乞巧筵，妇鸠甘抱拙，不谄鹊桥仙。>
<雨歇荒鸡叫，山空木叶堆，玉堂云雾景，多向此中来。>
<因读古交篇，乃知郈成子，心逾两无言，今日谁能此。>
<取醉非无酒，忘忧亦有花，暂来疑是客，归去不成家。>
<诵公十妙语，便觉舒华年，意与境俱会，超凌心欲仙。>
<高议排山岳，典刑犹乡土，我来瞻拜馀，花竹映庭户。>
<谁写青田质，高超雁鹜群，长疑风月夜，清唳九霄闻。>
<楼西鹦哥树，单栖铁鹦哥，儿童作蛮语，花鸟入滇歌。>
<兴来飞画舸，泛泛水中凫，绿皱移歌扇，红鲜迓酒壶。>
<伫立望钟山，阳春更萧瑟，暮寻北郭归，故绕东冈出。>
<黄门执戟翁，晚乃薄词赋，我宜草玄文，未必知妙处。>
<小盖行障日，枯筇立倚风，入田催种稻，行圃看浇葱。>
<手圈杨柳枝，出门送君去，柔肠暗相结，宛转无尽处。>
<雪洗桃花面，烟描柳叶眉，与春同是梦，安用赏春为。>
<一夜江蓠花，乱吐山房侧，唤取汨罗人，窗间弄秋色。>
<山似琅玕小，地将秦望雄，越王歌舞处，长作梵王宫。>
<越女收龙眼，蛮儿拾象牙，长安千万里，走马送谁家。>
<古木上参天，流云下拂地，山亭人不来，老鹤自幽意。>
<垆头聊潦倒，斗酒可谁相，燕赵逢游侠，怀中匕带霜。>
<翡翠随潮月，琉璃共佛灯，沉香闻远远，珠树间层层。>
<潇湘万顷秋，淇园千亩绿，幽玩何须多，一枝清已足。>
<夜久尘虑息，泠泠寒风生，长啸望山月，颓然与道行。>
<地静偏宜晚，舟轻不怕潮，身心两无事，随处足逍遥。>
<秀木千章倒，层甍万瓦差，悄无人似玉，空咏小戎诗。>
<风劲香逾远，天寒色更鲜，秋天买不断，无意学金钱。>
<浮云世事改，孤月此心明，咏叹坡公句，凄然百感生。>
<蛩馀窗下月，草湿阶前露，晚景凄我衣，秋风入庭树。>
<高台久已倾，蒿蓬纷簇簇，犹存龙虎名，常散牛羊牧。>
<无语与花别，细看枝上红，明年又相见，还恐是愁中。>
<船板胡在兹，而我寝其上，情知非江湖，梦寐亦风浪。>
<蛮徼缠妖气，王师蔽海𣸣，君看旗旐举，白昼起风云。>
<烟树横一抹，微茫混天色，林疏见夜灯，点点讶奎壁。>
<一水泛秋光，千山共夕阳，江乡无限好，都属钓鱼郎。>
<庭阴双树合，窗夕孤蝉吟，盘礴解烦郁，超摇生道心。>
<野水平溪桥，波翻蓼花乱，斫竹编青篮，门前开蟹簖。>
<本为情沈饮，翻成病染身，今朝高枕处，应羡独醒人。>
<马上春如梦，空嗟岁月长，天涯无限路，芳草自斜阳。>
<云尽天容静，冰轮故故圆，广寒宫阙里，今夕是何年。>
<为爱江南竹，春深叶渐交，谁家三径里，残雨出横梢。>
<老朽归田久，鸟纱白发新，经纶天下事，都属少年人。>
<桂水饶枫杉，荆南足烟雨，犹疑黛色中，复是雒阳岨。>
<问讯阶前菊，如今属阿谁，祗应风露底，犹记摘残枝。>
<早已逃俗类，从今始清绝，皎皎不可侵，如看海□月。>
<若为逃世网，却订钓名钩，自是惊飞尽，群群海上鸥。>
<自出梅关外，江山非故乡，梦魂不怕远，夜夜到隋冈。>
<水淡珠多白，水咸珠多黄，月光化为水，来养明月珰。>
<风雨过苍峤，秋色渺江海，白鸥期不来，沙上人相待。>
<底事洪泽壁，空留黄绢词，年年淮水上，行客不胜悲。>
<堤长交柳荫，桥狭束荷香，掩户回逋客，凭栏狎漫郎。>
<虚心秉高洁，不受一尘侵，五月清溪上，萧萧风满林。>
<四山敛暝色，百虫沸哀声，夜久月未出，川光虚自明。>
<挂帆涉沧波，瞬息三万里，蓬莱有会期，莫为风雨止。>
<栽培万杉树，延纳五峰云，莲社松门接，陶居柳径分。>
<绿藻盈盈动，朱鳞两两俱，悠然相乐意，何处是江湖。>
<初更催县鼓，倒履迓仙槎，细雨销红烛，连床语白沙。>
<参芎自不恶，藜芦亦何尤，丈夫同气味，白首愿同游。>
<渡水采桑归，蚕老催上机，札札得盈尺，轻素何人衣。>
<谓我不如斯，人其谁我谅，是何人之殉，不怜我之丧。>
<晓听枫桥钟，暮泊松江月，斯人亦可人，淡墨写愁绝。>
<东西是长江，南北是官道，牛羊不恋山，只恋山中草。>
<晨钟殷晓窗，明月窥独坐，幽阶风自来，芙蓉淡如我。>
<风驶柳条乾，驼裘未胜寒，慇勤陌上日，为客暖征鞍。>
<溶溶溪口云，才向溪中吐，不复归溪中，还作溪中雨。>
<滔滔大江水，天地相终始，经阅几世人，复叹谁家子。>
<江南云水乡，蓟北冰霜地，由来岁寒心，不以移根异。>
<阳和受最多，爽气看应少，晞发此窗前，鸡鸣海天晓。>
<楼子燕脂色，灯前艳更鲜，看花直到晓，今夕不成眠。>
<挥泪问新人，双蛾今几许，何事郎怜新，新人能越语。>
<鸟鸣隔篱落，雨脚上翠微，闭门吟正苦，客来为解围。>
<小白分无数，迎潮作队游，凭栏可垂钓，急为办纶钩。>
<高树落凉阴，幽溪漾晴碧，山雨夜来多，苔痕上矶石。>
<圆魄上寒空，皆言四海同，安知千里外，不有雨兼风。>
<手足恩情重，埙篪欢乐长，要知能忘处，坟草两荒凉。>
<野鸭滩头宿，朝朝被鹘梢，忽惊飞入水，留命到今朝。>
<丝串镂文银，高城日照鳞，擐来曾搅阵，一镞不伤身。>
<陶子沉酣汝，刘郎佩服之，元来天地内，乃有两东篱。>
<天阔冰壶净，溪平玉鉴寒，卷帘看晚色，鸥鸟并阑干。>
<斋馀睡兀兀，占尽檐前日，不与一瓯茶，眼前黑如漆。>
<至今七星濑，多有子陵鱼，翁婿皆高逸，垂光后汉书。>
<愿作随阳鸟，秋风一度翔，无恩承汉宠，祇忆见君王。>
<真阳以解形，四大何足靳，指穷于为薪，火传不知尽。>
<生憎子巂鸟，不解一催归，啼杀枫林里，连弓弹不飞。>
<高斋何所有，琴书伴幽榻，中有吾伊声，声与猿声杂。>
<春去无多日，勤来把酒卮，残花聊点缀，犹胜对空枝。>
<一水横江练，千山彻夜辉，垂纶时自遣，应是旧鸱夷。>
<且莫渡河去，风吹水倒流，隔沙人不唤，空老济川舟。>
<口汲西江水，手弄东山月，一笑上扁舟，因之泛吴越。>
<身闲无可奈，惟此度晨昏，与客正争局，闻谁休叩门。>
<月出照松关，松阴正满地，恐有山僧归，终夜不须闭。>
<崒堵藏真骨，东冈气象殊，烟云扫不尽，苔藓一痕无。>
<生长桃花坞，不识桃花树，试问玄都人，已是春光暮。>
<枇杷江外果，感念主恩深，长忆叨供奉，朝回满袖金。>
<冷笑元无味，孤高别有心，谁将桃李眼，雪里解相寻。>
<西风凉萧萧，雁过秋空高，时有岩桂发，落叶飞长皋。>
<二五时难遇，沈沦下位多，乾潜与坤履，退谨养天和。>
<层空蟠碧翠，佳丽伫雕鞍，夙聘黄金勒，风云冀北看。>
<和凤东风转，携龙北斗回，人间遒铎振，天上兽樽开。>
<道人心已静，得失久忘情，寄语枝头鹊，无劳送喜声。>
<野亭傍幽溪，从此过溪去，平日已忘机，沙鸥何必惧。>
<念子抱沈疾，霜露变滁城，独此高窗下，自然无世情。>
<魏国乃为累，万古悲公子，世上无神仙，英雄如是死。>
<院僻人行少，垂杨覆地丝，阁高秋色早，山远夕阳迟。>
<山暝啼猿外，江平落雁中，几时将小艇，来问钓鱼翁。>
<越山隔涛江，风起不可渡，时于图中看，居然在烟雾。>
<空室寂无人，幽襟坐自整，吾心已不疑，何用论弓影。>
<日出众山窅，月落众山黑，朝来捲幔看，气势凌秋色。>
<白首看黄叶，徂颜复几何，空惭棠树下，不见政成歌。>
<池面尖风起，烟痕一拂微，无形还有影，掠水去如飞。>
<往来双涧路，脚下起尘埃，苕帚忙忙扫，何曾扫得来。>
<痒处搔不及，赖有童子手，精微不可传，龉齿一转首。>
<竹杖点湘斑，长随掌握间，老来方得力，伴我一生闲。>
<月窟何人到，向来标榜新，如今折桂者，不止一坊人。>
<远水接长堤，疏松绕斜谷，入寺不逢僧，一犬吠深竹。>
<南山春雨晴，西溪春水满，孤舟钓夕阳，沙明绿蒲短。>
<从士力难任，何其挂怀抱，不及在家贫，在家贫亦好。>
<且买槎头鳊，去醉汉江酒，笑杀杜南征，沉碑管身后。>
<黄蘖种作篱，围绕合欢树，不见合欢时，但见生离苦。>
<三十六溪水，合为若耶流，曾经西子照，清似镜光浮。>
<朱朱与白白，著意待春开，那知洞房里，已傍额黄来。>
<四时运灰琯，一夕变冬春，送寒馀雪尽，迎岁早梅新。>
<宝缕千祥集，灵符百疫奔，天人无限福，未老见曾孙。>
<久不闻水歌，溪上夜如何，一声长复短，隐隐度烟波。>
<石径生光怪，传流玛瑙坡，天人曾布地，此物至今多。>
<大隗在何方，襄城亦奚有，莫言五尺童，曾稽轩辕首。>
<玉颊酒潮红，醉头扶不举，杜老岂无诗，应为六丁取。>
<人但千筒汲，谁知一线通，泉今人惜重，走卒与儿童。>
<晓色春风里，维舟一小亭，看山浑不倦，待得雪峰青。>
<大山插洪澜，定是关仝笔，缣素不能永，壁石写雄逸。>
<晚照挂松萝，岩居乐事多，丛林归鸟集，远寺暮钟和。>
<有酒斟酌之，欢然成諠哗，何必五侯鲭，李绿兮香瓜。>
<客枕难成梦，秋宵转觉长，莎鸡鸣不住，阶下月如霜。>
<结实黄金包，开花寒水玉，香色俱可怜，采涧勿盈掬。>
<开窗临积雪，片玉坠遥天，鹤氅相辉映，人如姑射仙。>
<南浦草仍碧，高楼日易斜，归帆傍水庙，箫鼓下神鸦。>
<青郊迎淑气，华阙报芳辰，瑞木梢梢变，珍禽哢哢新。>
<江雾秋楼白，灯花夜雨青，九天无一梦，此道付晨星。>
<祠宇小窗西，松高柳尚低，垂垂青可爱，一带绕长堤。>
<石罅来泉滴，松风杂涧声，天明有公事，还忆此时清。>
<桐乳深藏鸟，苔花暗语虫，谁能借修竹，为我宿清风。>
<极目生晚照，远树笼微阴，谁知清浅流，别有沧海深。>
<上士思修身，下士思修名，身名俱不管，何事诵遗经。>
<宜春连下苑，十里色葳蕤，白马翩翩去，金鞭半欲垂。>
<啮冰激齿颊，咽雪涤胃肠，此水若寒月，饮之年命长。>
<手把绿玉杖，脚踏青芒鞋，采药不觉暮，晚风山气佳。>
<莫以今时宠，能忘旧日恩，看花满眼泪，不共楚王言。>
<石梁无病涉，杖屦时相逢，昔闻横空霓，今见跨水龙。>
<二程十四五，即为圣人徒，汝年已蹉跎，得无惊觉乎。>
<缟衣携素月，香玉供采掇，可是姑射人，来散罗浮雪。>
<一雨绿千里，楚山如近人，留君君掉首，何处秣陵春。>
<悔寄孤山梅，悔折断桥柳，两地本无情，郎心那得久。>
<切切松上风，齿齿泉下石，零露晓沾衣，童山夜升液。>
<莺啭玉笙细，苔涵碧锦滋，杨花春欲暮，睡起和陶诗。>
<孟月祠原庙，都人忆故宫，当年驾幸处，乔木鸟呼风。>
<燕语今生事，花开夙世红，不知终日醉，何以谢春风。>
<湛湛下修竹，味如饴蜜甘，人言此为瑞，无德可能堪。>
<万叠峰峦秀，遥空散火云，兴来聊极目，伫立向斜曛。>
<平江浮夜色，远雁带秋声，渺渺孤帆去，前山月正明。>
<㶁㶁泉声远，流春到水涯，东风千万恨，片片逐飞花。>
<石室寒飙惊，孙枝雅器裁，坐来山水操，玄断吊遗埃。>
<何哉川上心，欲语还自默，安得玉溪翁，问我溪中月。>
<沜东多杨柳，枝枝弄新碧，不系郎君车，常拂处十席。>
<意其失兵久，怏怏必吾从，夺笏直前击，那知是孝童。>
<石窟昔藏金，蟾光射百寻，今朝在何处，山景正阴阴。>
<自得春风信，开怀待此花，馀寒固艰棘，今夕雪斜斜。>
<春水流何远，春云暖故饶，柳边双燕子，时触最长条。>
<经行古官道，何处有人家，时见荒山脚，一川荞麦花。>
<色若栖文雉，圆如插绣幢，春葩应有并，秋卉合无双。>
<岁晚湖山曲，风尘到玉林，定知梅处士，移貌不移心。>
<几曾慕巢许，非是薄伊周，何忍的的去，先人有墓丘。>
<瑟瑟西风起，松房夜掩关，月华凉似水，河汉在人间。>
<秦川春婉晚，汉水路迢遥，不待凭危槛，离魂已暗销。>
<此局终当有，宁期在此时，丹书何用见，名姓世原知。>
<小舸系烟汀，谁知笛里情，寒芦风瑟瑟，正是晚潮生。>
<双湖偃长虹，月出微澜静，鼓枻独沿洄，流光荡空影。>
<莽莽乾坤雨，秋香岂未知，秋风将短鬓，千古一东篱。>
<江南春草绿，江北未开花，佳人在何处，迁谪寄长沙。>
<谁言今之人，不见古时月，古月照今人，千年同一辙。>
<夹涧荣薝卜，倚竹颜如玉，溪鱼大上时，临流香可掬。>
<叶舟维夏口，烟野独行时，不见头陀寺，空怀幼妇碑。>
<念我浪游苦，分伊家食甘，才高雠忍杀，面冷子无男。>
<春风马上梦，樽酒故人持，犹作狂时语，邻家乞侍儿。>
<陶翁书甲子，楚客纪庚寅，村叟无台历，梅开认小春。>
<秋树碧千寻，凉蝉叶叶吟，山中少同调，流韵入鸣琴。>
<传闻三峡下，白雪捲青天，借得东邻水，潺湲亦可怜。>
<趣收霜后实，供我洞庭春，未暇三百颗，作书怀故人。>
<寄声淮水去，归思共滔滔，吾家何所认，门前双石桥。>
<马上谁家子，停鞭唤索郎，当歌年十五，调笑酒垆旁。>
<达磨非为后，瞿昙未是先，当来无量劫，懒翁得自然。>
<餐霞吞沆瀣，一吸千顷湖，默坐更深省，心尘今有无。>
<近徐山渐众，出济水才宽，始觉行无碍，兼知路不难。>
<旭日照罗帏，美人初睡起，双鹊绕檐飞，良人隔千里。>
<霜崖白石髓，火鼎黄金芽，生疏不入梦，饱饭煎江茶。>
<春雨湿窗纱，辛夷弄影斜，曾窥江梦彩，笔笔忽生花。>
<卤莽风尘者，相逢总问津，如何临别酒，重忆远游人。>
<帘捲薰风动，庭空白日长，可怜双蛱蝶，犹恋菜花黄。>
<狂夫渡河死，丽玉独伤情，翻入梨园谱，都成堕泪声。>
<遥与齐侯会，江人故国存，夷吾嗟不见，北望是中原。>
<斗鸡金作距，戏马玉为鞭，薄暮谁家宿，青楼大道边。>
<黄芦满汀洲，白雁投江渚，何处远归人，征帆带飞雨。>
<舣棹严滩下，相看两弟兄，溪风与山月，都是客中情。>
<点点落林花，寥寥弄山鸟，何处一声钟，云峰万重晓。>
<老子七十七，到处遮人壁，住世更十年，化身千百亿。>
<狂胡初款塞，飞诏出云中，自古绥戎策，应难此日同。>
<何人过三径，共此曲蘖春，月下倩人扶，花影铺满身。>
<得意似鸳鸯，情乖若吴越，不向君边尽，更知何处歇。>
<白露何苍苍，波光正渺茫，怀人成独坐，离思共流长。>
<貌得乌衣族，春纤点艳妆，时随步摇影，行坐共韶光。>
<山静夜如年，窗虚独未眠，一枝斜更好，月到曲阑边。>
<日照不择地，雨润无遗草，吾心藏仁机，嫉恶亦能槁。>
<郑声良可厌，闲抱七丝琴，欲识调弦意，理人先理心。>
<食藕痊沈疴，制荷被吾体，未如对芳华，幽贞似君子。>
<君能为置后，此意不可忘，峣峣峙头骨，正好玉其相。>
<困来石上眠，梦绕泉石闲，山鬼按玉徽，山灵铿佩环。>
<紫塞传龙拨，昆丘学凤鸣，春风吹白雪，总是断肠声。>
<惜齿埋之土，何曾愿世知，终为交趾献，亦被普贤骑。>
<琼南无酒家，酒向椰中取，椰子有一心，出酒如娘乳。>
<醉折东篱朵，看如隔暮烟，莫惊颜色改，不是义熙年。>
<殷勤语舟子，举棹莫匆匆，恐怕鸳鸯伴，飞息不得同。>
<小妇晚妆残，洗黛重掠发，今朝画眉长，贪看初生月。>
<十载元正酒，相欢意转深，自量麋鹿分，只合在山林。>
<伐木结小亭，遂在此林下，倘有子献来，清阴堪共把。>
<陶菊手自种，楚兰心有期，遥知渡江日，正是撷芳时。>
<锦幛两边横，遮掩侍娘行，遣郎铺簟席，相并拜亲情。>
<年长身多病，闲钞已试方，未甘先犬马，毕命报恩光。>
<小妇不长妾，大妇不长妻，人生各有命，贵在与夫齐。>
<青衫跨羸骖，白首供朝谒，自笑老忘还，不嫌官太拙。>
<纤茎寒始密，秀叶晚逾滋，芳意君须识，群葩摇落时。>
<有情痴故佳，无情黠亦尔，琅琊王伯舆，终当为情死。>
<补之敕谥村，简斋致公辅，未必画惭诗，只为遇不遇。>
<山下有酿泉，谁能似纪叟，但得此中趣，何须倾百斗。>
<落日青山暮，疏烟古寺秋，望中无限景，都属钓鱼舟。>
<呼吸湖中水，山椒寄此身，洞门风雨夜，电火逐霜鳞。>
<闭门屏来辙，枕书睡初熟，觉来淡无悰，看遍阶南竹。>
<反舌何时至，乘春入帝都，啼莺含愤恨，力小未能驱。>
<采芝青溪滨，钓鱼青溪水，不慕磻溪名，莫洗颍川耳。>
<麟晡麻姑擗，桃花缑母栽，天家青鸟使，飞去复飞来。>
<花光何璀璨，八窗摇一色，春风过酒人，忻与花相值。>
<夕籁鸣寒雨，晴峰出翠屏，风尘吾独愧，鸿鹄下苍冥。>
<长城筑中宿，雉堞一万个，飞语岭外传，关中今已破。>
<片帆天际阔，落日远山青，隐隐风前笛，行人不忍听。>
<多罗四十年，偶未识摩毡，近有王宣政，时时与纸钱。>
<所居无禹庙，有官升典签，掌亦我所欲，二者不可兼。>
<面面隔深竹，茅斋在何处，遥闻犬吠声，试从此路去。>
<山合松楸晚，沙寒橘柚秋，坐看鱼鸟近，历历镜中游。>
<初生无毛者，伯乐号龙驹，七朝方始起，千匹也应无。>
<涉水免褰裳，沿流不用航，何人探梅去，踏碎五更霜。>
<甚处足横斜，孤山水一涯，从来个中水，只许照梅花。>
<声出五音表，弹超十指中，鸟啼花落处，曲罢对春风。>
<落日催归马，离心寄酒尊，一从分手后，风雨闭柴门。>
<梅花如隐人，不与群芳竞，别坞春风多，寒流照清影。>
<西来十万里，北渡一茎芦，刚道来传法，还曾传得无。>
<春洲菰蒋绿，江水似空虚，望山以高咏，意钓不在鱼。>
<熟睡一炊顷，清谈数刻间，未言能近道，要得暂身闲。>
<弟也习音乐，一室自鸣球，五月候夷则，黄钟律应不。>
<课仆𣃁桑窠，从头尽种花，莫教聂子见，怪我不栽禾。>
<刷羽梁王池，春至欲言归，牵我东南恨，随君西北飞。>
<出岫岂无心，层空昼结阴，油然空蔽日，底事不为霖。>
<怀君属秋夜，散步咏凉天，山空松子落，幽人应未眠。>
<清净方贻笑，庄严更舍身，基图虽肇始，识趣只庸人。>
<石壁自磨砻，三叹用不久，如去到人间，为侬洗尘垢。>
<松竹贯寒暑，而梅时往来，不知姤复意，随人谩徨徊。>
<渡口和帆落，城边带角收，如何茂陵客，江上倚危楼。>
<赤日涸大江，家家泣禾黍，如何千峰云，不作千峰雨。>
<竹雨晓苍霁，松风阴碧圆，道人禅定处，神在蔚蓝天。>
<烦恼浮生业，愚迷智自通，根尘如不染，识照曩缘空。>
<水动花梢动，花摇水影摇，不知各无意，为复两相招。>
<暮天俄惨淡，海作飏潮风，吹水来高树，疏疏雨点同。>
<孤蓬知乍风，寒压澄江钓，不见石室人，万树传清啸。>
<高鸟依依没，长河淼淼流，风尘随短鬓，去住任扁舟。>
<此去非关兴，君行不当游，无因两处马，共饮一溪流。>
<火烧土膏暖，阳气发畲田，尽斩阴阳木，斜禾种绝巅。>
<云敛天长净，风恬水不惊，水天澄彻处，万里自分明。>
<长风送棹歌，得鱼满笭箵，若逢朝市人，道是江南景。>
<禅宫庭宇静，深翠万竿竹，忽悟瓦砾声，香严道机熟。>
<名士每名泉，一瓢宁取贤，道行期及物，为涧定为川。>
<桂江几千里，新水下浑浑，偶动乘流兴，堪浮五石樽。>
<阳台花一片，落尽楚宫春，西家空作赋，原是梦中人。>
<公为利名隐，我为利名来，羞见先生面，黄昏过钓台。>
<渔艇已收纶，斜阳下烟水，寂寂掩篷窗，坐听舟人语。>
<一线横大江，千螺簇层峦，空外飞鸟没，烟中片帆还。>
<地仙不爱谷，种药方桥右，久雨不出门，猪苓大如手。>
<好酒吃三盏，好花插一枝，思量今古事，安乐是便宜。>
<水光浮柱础，天影带楼台，触石云孤起，吹潮雨四来。>
<苍苍竹林暝，郁郁松气寒，纵横兴来笔，攲侧醉中冠。>
<微月昏出东，美人秋卧起，明发送征夫，飞刍渡辽水。>
<小小试部勒，诚可销长日，汀沙点鸦鹭，局带山云湿。>
<朝旭动前池，风漪隔窗过，纷披觉鱼乱，散漫知萍破。>
<云落清河夜，天横片月凉，江楼莫吹笛，明日更山阳。>
<闭门三日雨，断送春归去，西郭少人行，草深迷渡处。>
<壶矢新油幕，春芜旧战场，候亭闲夜柝，归袖著天香。>
<古来韦与杜，阀阅冠当年，今日城南问，惟馀尺五天。>
<世路机兼阱，人情楯与矛，客能知许事，兀兀一时休。>
<西山送夕阳，东山迎素月，一百八声钟，迎送何时歇。>
<石畔竹扶疏，棠梨结子初，坐来山雨过，湿翠欲沾裾。>
<云巢八十翁，观化得三昧，无声凉月下，适意芳草外。>
<忍草迷香径，空馀屋数间，香炉烟不起，苔蚀鹧鸪班。>
<中天白玉台，高挂九千尺，薄暮海东云，先送嫦娥入。>
<绿阴初散地，今有入檐枝，开窗对潇洒，岁寒惟独知。>
<绝漠功虽大，长城怨亦深，但知伤地脉，不悟失人心。>
<孤舟漾暧景，独鹤下秋空，安流日正昼，净绿天无风。>
<乾坤皆数五，日月正符同，但仰重离照，难名厚载功。>
<南山与秋色，气势两争峙，闲者解其纷，君今巳闲未。>
<白露横江面，凉飙起林樾，孤唱无与酬，垂纶钓明月。>
<𫍢𫍢夸毗子，东家复西家，寻常家计事，岂足向人夸。>
<黄区将欲尽，黑白以全无，上下齿更展，十二岁应馀。>
<坐阅数朝主，竟为何代人，汉官扬历遍，更作虏师臣。>
<殷勤魏公子，落莫吴王孙，下客独垂泪，伤心思旧恩。>
<有德天同寿，无为日更长，每逢端午节，双上万年觞。>
<一辞金銮殿，甘作醉乡侯，东华尘似海，不及卧糟丘。>
<黄陈今不作，天地少诗人，不是诗人少，诗人未必真。>
<画里瞻尼父，庭前即杏坛，春风吹绿树，真作泗滨看。>
<贼来那可迩，而敢以身迎，身岂不知爱，心乎恐母惊。>
<秋草深数尺，我栖在其间，英英鸿鹄志，乃与雉兔班。>
<双扉起岩石，尘客过应稀，千古掩不得，从教云夜归。>
<看石忽有诗，攀蕉书其上，夜来雨打叶，惊闻金石响。>
<草长连朝雨，花残一夜风，青春留不住，啼杀白头翁。>
<片纸来天外，封题自广州，开函不敢读，一字一生愁。>
<小醉清晖阁，横江更一杯，远山寒日晚，诗老忽然来。>
<抱瓮行灌蔬，桔槔宁复用，园葵一饱馀，栩栩南窗梦。>
<君莫谈知己，我厌闻此言，最薄大梁客，欲报信陵恩。>
<小儿是岁星，朝游王母家，海山桃实成，献寿来烟霞。>
<把盏非怜酒，持竿不为鱼，唯应嵇叔夜，似我性慵疏。>
<努力张谋父，躬耕老白云，无年俭足用，此外奈何君。>
<天下已归周，一竿果何钓，挟车向君门，莫待飞熊兆。>
<妆成泣秋风，含情泪如雨，不信妖艳姿，空房翻独处。>
<才送夕阳流，隔花新月上，疑见垂钩人，触波生碧浪。>
<此际山阴道，啼惟有莫鸦，万山无寸碧，何处认梅花。>
<浮云吐明月，流影玉阶阴，千里虽共照，安知夜夜心。>
<幽树高高影，山花寂寂香，山天遥历历，山水急汤汤。>
<春苑月裴回，竹堂侵夜开，惊鸟排林度，风花隔水来。>
<暂与云林别，忽陪鸳鹭翔，看山不得去，知尔独相望。>
<三年此村落，春色入心悲，料得一孀妇，经时独泪垂。>
<申椒芳声远，秉德类幽人，时来荐瑶席，慎勿佞夫君。>
<惟友于兄弟，惟顺于父母，无忝尔所生，造端乎夫妇。>
<偶然眠一觉，推枕起来惊，寂寞犹前日，荣华已隔生。>
<一斥投边裔，寒肌瘦似梅，下帘秋院里，犹想共抡魁。>
<坐筹纡庙略，立道是边机，但拜封侯印，何曾着铁衣。>
<驾鹤归三岛，骑麟入九霄，祗应明月夜，来此坐吹箫。>
<东海有一鱼，无头亦无尾，更除脊梁骨，便是这个谜。>
<雪积千山素，行歌履迹穿，腰间有樵斧，猛虎莫当前。>
<玉面婵娟小，檀心馥郁多，盈盈仙骨在，端欲去凌波。>
<香篆添新火，丹炉养旧灰，碧窗如水净，坐看绿阴回。>
<忽见不是画，近听疑有声，落落不对俗，涓涓长自清。>
<钟鼎山林事，都卢一梦中，观音门里去，叶叶响悲风。>
<岸柳绿丝丝，春风不断吹，昨来谁此别，留得折残枝。>
<万里塞边城，年年拥重兵，秋风鸣铁骑，落日照旄旌。>
<寒食添坟土，重阳几度秋，北邙山上月，尽照古今愁。>
<昨夜西斋雨，秋声叶叶凉，平明推户看，苍雪洒衣裳。>
<怪藤摇苍烟，芳林滴晴雨，闲花逞娇姿，笑舞春风里。>
<石阑护苔枝，相对黄昏月，问答本无言，翠禽强饶舌。>
<评事不读律，博士不寻章，糊心宣抚使，眯目圣神皇。>
<隐君在何许，遗迹此山阿，春风闭门处，回首空烟萝。>
<山寺净松筠，藤萝蔓径路，云深僧始归，长啸空林暮。>
<鸟语斜阳外，山花夹涧红，古墙唯一堵，云是越王宫。>
<连环结连带，赠君情不忘，暂别莫言易，一夕九回肠。>
<地僻无人扫，亭前长绿苔，不知丁氏鹤，何日可归来。>
<万仞冰峭折，寒声投白云，光摇山月堕，我向石床闻。>
<长林上晚烟，明月曜深夜，重闭岂吾心，自回俗士驾。>
<首出群山内，晴窗几处看，不因风雨折，开槛满溪寒。>
<汉用亡臣策，登坛授钺时，须知数仞土，曾立太平基。>
<壮发飒衰素，故山郁嵯峨，乡书千里发，客泪一时多。>
<庆娘颦翠眉，春瘦怯罗衣，笑问采花蝶，如何成对飞。>
<鸣桡过瑞洪，微月下西岛，别有泛湖歌，歌声良自好。>
<千花争笑日，百卉斗鸣禽，阳春真可贺，莫惜千黄金。>
<封疆七百里，禄秩二千石，拥节祠太山，寒天霜草白。>
<砥柱中流起，千秋障颓波，我欲据其巅，浣手探银河。>
<山月吟声苦，春风引思长，无由及尘土，犹带杏花香。>
<闹处光阴短，澹中滋味长，畦蔬寒可掬，清白带凝霜。>
<清阴满我庭，苍苍六槐老，野性苦避人，青苔不须扫。>
<北斗寅初建，东郊气乍迎，土牛敦岁事，彩燕动春情。>
<盛德天垂覆，皇明日照临，九重颁汉诏，四海识尧心。>
<太白三千丈，庐峰上与争，道人闲管事，终日作山评。>
<花落叹丛孤，随风莫漫徂，不念枝独处，当念子谁俱。>
<数捺皮应缓，频磨快转多，渠今拔出后，空鞘欲如何。>
<汉文方有道，痛哭岂狂迷，世事宜先虑，无令后噬脐。>
<君行过吾里，舣舟并南山，王郎两徐子，非必素往还。>
<苍筠倚乔木，古色秋逾好，谁能著茅亭，相伴此君老。>
<客里又深秋，凄凉怕举头，西风吹败叶，叶叶是归愁。>
<平生才不足，立身信有馀，自叹无大故，君子莫相疏。>
<仲任书卷尽，平君不数充，相逢何以慰，细酌对春风。>
<有客学无心，庵云结宝阴，松风深夜起，时作老龙吟。>
<英英露下兰，香与凡薰别，埋没萧艾中，佩冷无人结。>
<祗应曾布地，往往化为鱼，一遇丁千骑，禅人便结庐。>
<玉屑装龙脑，云衣覆麝■，何堪夜来雪，香色两凄迷。>
<今朝江水浊，云日汩虚明，我欲澄流滓，中流见太清。>
<四体不可风，多汗常如沐，却妒西园里，凉飙振佳木。>
<偶尔被秦官，何荣亦何辱，万古徂徕云，依然卫其足。>
<鸣蜩暗递秋，碧色盈高树，西风且莫吹，吾欲湖西去。>
<晓行不知程，梦醒闻细浪，曙月逐鸡声，棹歌来枕上。>
<出门无寸瞩，凝望立溪湾，修眉在天际，料得是秦山。>
<细雨寒江路，疏灯独夜舟，故山今寂寞，为访玉峰秋。>
<独占溪山胜，寒香问有无，但持风格在，不受俗尘污。>
<种岂依云碧，栽非傍日红，吴刚休错认，生意任秋风。>
<见便道下见，碧眼明寸电，瞥尔落思惟，何啻千山远。>
<径李浑秾白，山桃半淡红，杏花红又白，非淡亦非秾。>
<江水挼蓝绿，江花泼火红，夕阳幽鸟下，浑似画屏中。>
<憔悴两娥颦，春山锁恨深，东邻正尝胆，西子谩扪心。>
<倭麻来海外，裁扇剧清真，还凭玉堂笔，写寄玉堂人。>
<秦蜀云千里，分携十载馀，朝来逢驿使，才接一封书。>
<白露沾人袂，秋风落日斜，忧来谁共语，烂醉是生涯。>
<袅袅古堤边，青青一树烟，若为丝不断，留取系郎船。>
<春深草木长，地幽苔路滑，中有玄真翁，披衣卧萝月。>
<木末芙蓉出，花岩草树齐，陵高诸象北，江白数峰西。>
<旭日耀苍𪩘，翠岚生嫩寒，幽人诗梦醒，清响得松湍。>
<世网角雄雌，官途争是非，人方酣蚁战，吾自送鸿飞。>
<释子望山归，樵夫下山去，遥望紫翠间，斜阳映枫树。>
<儿女需京缬，经时买未归，似嫌无艾虎，不肯换生衣。>
<闻道阳都女，连娟耳细长，自非黄犊客，不得到云房。>
<草阁临春浦，蓬扉惊曙鸦，水明残夜月，云傍隔溪花。>
<迢递长征路，徬徨欲曙天，最怜清素影，扑落马蹄前。>
<种花真濩落，曾不救号寒，我自金芍药，从渠黑牡丹。>
<何苦毫厘较，当思手足亲，丁鸿与刘恺，让国是何人。>
<此地是东皋，人烟馀废井，可怜蔬叶湖，尚有楼台影。>
<清风贮深洞，四时长氤氲，飘然无遽发，散我山中云。>
<身世本如寄，去留俱洒然，秋风南北路，相别寺门前。>
<疏声连永夜，寒意薄吟身，惆怅三生梦，彭城古木春。>
<布褐聊自温，豆粥长一饱，只此深山居，逍遥以终老。>
<献纳青云际，狂言非至公，何由返初服，美酒沽新丰。>
<金粟花开日，天香散玉墀，嫦娥解人意，折赠最高枝。>
<有客时扣门，云是商山侣，石鼎旋烹茶，对之共玄语。>
<偶然风折木，村犬吠成群，此事真难免，问君闻不闻。>
<西风奋枯林，潮沸盛湖晚，泪眼对残阳，看君行渐远。>
<万事皆零落，平生不可思，惟馀酒中趣，不减少年时。>
<门系青骢马，多应问病人，小官好疏散，莫讶懒衣巾。>
<客泪如危叶，长悬零落心，况是悲秋日，临风制不禁。>
<松叶堪为酒，春来酿几多，不辞山路远，踏雪也相过。>
<高树满秋风，茅檐正倚东，相知穷白首，不厌说山中。>
<卜居何所尚，静轩栽此君，万事付流水，一心游白云。>
<有酒聊排闷，无书可订顽，君看鸾铩羽，不若早知还。>
<忧居五十载，陆子最堪悲，恽独非人子，而云有既时。>
<山色斜依寺，江流曲抱村，时有山僧出，残阳独掩门。>
<天寒稻粱少，万里孤难进，不惜充君庖，为带边城信。>
<茅焦甘伏质，考叔请留羹，大隧如初乐，咸阳虚左迎。>
<水犀莫射潮，祖龙莫驱石，海水尚可填，人心填不得。>
<锅里爷娘语，寒山太猛生，不妨时着眼，直是得人惊。>
<青青西子湖，花芳媚鸳渚，十里锦舟莲，琵琶拂江水。>
<午风吹芒鞋，独往忘日夕，指点山阿人，衡门在萝薜。>
<遥望城南道，青青草色新，春风生锦棹，时送楚江人。>
<水国南连楚，沙场北近胡，春风万里别，明月两乡孤。>
<歌罢齐纨扇，沈吟异代名，自怜长信帚，不是主恩轻。>
<久养笼中鹤，如何却放归，不知初放日，曾别主人非。>
<朝日丽郊原，晴风动梧竹，沙鸥不避人，飞来傍船浴。>
<楼下水连天，楼居即水仙，何须把黄卷，极目尽红莲。>
<故人能写竹，标格似湖州，静对西窗下，清风满纸秋。>
<可怜南粤王，箕踞而椎髻，时时问陆生，吾何如皇帝。>
<我适抑不已，汝须不当急，机竖尚亏投，影没大难及。>
<夜静露凝白，月朗星更稀，满庭湿空翠，浑欲侵人衣。>
<有客问烟萝，山家在何处，笑指碧溪头，遥遥踏花去。>
<客醉眠未起，主人呼解酲，已言鸡黍熟，复道瓮头清。>
<山晓冷恓恓，开门雪覆溪，偶随麋鹿迹，不觉过桥西。>
<金谷觞豪友，珠楼拥艳姬，南交来处悖，东市悔何追。>
<众流俱到海，万籁各还虚，寂寞空山里，高斋独掩书。>
<被雪一枝好，令人双眼明，未须贪结子，对汝不胜清。>
<外瘴须磨点，黄连最能驱，乌鱼骨颇妙，辄莫用珍珠。>
<渌水明秋月，南湖采白苹，荷花娇欲语，愁杀荡舟人。>
<归向铜官下，长歌采蕨薇，岚光霏翠雨，湿尽薜萝衣。>
<山酝今朝熟，溪氛起正炎，醉予难酩酊，泣汝泪阑干。>
<游子归心切，提壶看落红，告天天不语，愁杀白头翁。>
<渺渺涵秋色，澄澄生晓烟，四山潦初歇，寒玉一溪完。>
<二月芳堤媚，轻风漾碧丝，行人莫系马，恐有断肠诗。>
<野云闲带雨，林木静无风，村落一溪外，民田四望中。>
<拟处秋毫准，弯时二石强，木心元正直，持汝献文皇。>
<粉落空床弃，尘生故箧留，先来无一半，情断不胜愁。>
<石如狮子吼，山作石头城，剩有莲花座，云深可结盟。>
<曲径接山阿，行人说救婆，须知闺室女，识见已争多。>
<萌牙资暖律，养育本仁心，顾彼苍生意，安知帝力深。>
<阿郎久不归，春夜旷兰室，月在荼蘼西，含情理瑶瑟。>
<江南孟冬天，荻穗软如绵，绿绢芭蕉裂，黄金橘柚悬。>
<残照下西岭，微云翳轻阴，蹇驴行落叶，归思在秋林。>
<骏马红丝络，幞头金蟒装，儿童拦路语，道是赛牛王。>
<闭户长听雨，看花不当春，可怜三二月，又别几多人。>
<宝历垂无极，璿玑转未央，绣楹膏露润，玉殿紫芝香。>
<斗帐春风冷，薰炉夜有香，薰炉长不转，香气自飘扬。>
<騕袅锦障泥，楼头日又西，留欢住不住，素齿白铜鞮。>
<青女随明月，来时夜已深，霜花结不就，散作海天阴。>
<小舫行乘月，高斋卧看山，退公聊自足，争敢望长闲。>
<春风自东来，为我掩竹扉，草堂坐终日，花影摇人衣。>
<群虎人所畏，人怒群虎戮，试看堂室间，坐卧斓斑褥。>
<母家令足食，父族使安生，睦党可谓孝，能之惟晏婴。>
<云坞蕴招提，开窗面湖渚，时发钟磬音，惊散沙鸥侣。>
<越辣调扶霤，吴酸沦露葵，清斋慈母喜，莫使玉盘迟。>
<海内中和日，云间上巳辰，笙歌九天半，花木十洲春。>
<晓天青脉脉，玉面立疏篱，山中尔许树，独自费人诗。>
<忽弃国中去，疑为方外游，早知守都厕，何似莫仙休。>
<青青水中蒲，长在水中居，寄语浮萍草，相随我不如。>
<君为乡校长，我政旅人居，借屋元相近，相过莫放疏。>
<间或僧人到，闲常羽客过，启玄疑恍惚，谈妙欲云何。>
<已见花开盈，复闻鸟语浅，谁能并云轩，醉月辞轩冕。>
<绛帐风流远，青襟礼貌骄，定须防射羿，何必问嘲韶。>
<世才无八斗，君橐少千金，欲审低昂处，空伤去住心。>
<双翼锦䙰褷，花间任尔栖，春来自多雨，日暮不烦啼。>
<藤古结为梁，蜒蜿凭云雾，步之时动摇，疑驾彩虹度。>
<多谢水精盐，能使羊欢喜，羊也亦多情，以妾颜色美。>
<利与善之间，微似未易断，欲无毫厘差，要在明厥辨。>
<采莲复采莲，水深清见藕，欲折红芳枝，绿刺伤侬手。>
<驱马岘山南，磴滑不能上，惆怅石城人，秋风摇两桨。>
<枫叶藏蛋雨，春江作画图，谷回诸径浅，天远数峰孤。>
<自笑心何劣，区区辨所冤，伯仁虽到死，终不向人言。>
<坐见三生事，宗传一衲来，已知无法说，心向定中灰。>
<津陆元殊种，名称偶尔同，秋光波底见，堤上忆苏公。>
<不置一杯酒，惟煎两碗茶，须知高意别，用此对梅花。>
<了了还未了，都忘了始真，登堂知此意，方悟死前身。>
<巨尾蟠深草，丰毛覆古苔，雕栏临绮席，长欲上香台。>
<强欲登高去，无人送酒来，遥怜故园菊，应傍战场开。>
<志士不贪生，贞夫耻幸成，如何鲁连箭，只解射聊城。>
<参差荆中门，出没沙际语，落日衔半规，秋天避禾黍。>
<葺垒去来忙，喽喽语夕阳，茅檐最安稳，莫恋杏为梁。>
<佞舌儿女柔，异教蜩螗喧，岂能听蛙黾，静枕诗书眠。>
<雷雨惊春候，寒梅次第开，金陵有逸客，特地看花来。>
<日暮庭阴合，斜阳复照檐，不禁风絮乱，寂寞掩重帘。>
<叠叠波纹绿，摇摇雨气香，菱歌谁与发，秋兴似江乡。>
<斋居玉几侧，秋草下帷青，弟子谁都讲，来传董氏经。>
<不无银泥带，非少玉搔头，春光不爱妾，归去思寒秋。>
<棹发千花动，风传一水香，傍人持并蒂，含笑打鸳鸯。>
<庭院春日迟，风回翠鸾舞，谁倚玉阑干，摇动燕脂雨。>
<酒入春逾劲，天寒烛始明，偶然倾一盏，政尔忽三更。>
<目断归帆急，无身可得追，亲庭如有问，依说鬓成丝。>
<闲寻十九路，坐断千万心，运甓何为者，当知惜寸阴。>
<根节含露辛，苕颖扶楥绿，蛮中灵草多，夏永清阴足。>
<推窗送远目，依依烟树开，白云拖片影，飞过北村来。>
<石磴不可攀，前头有积雪，安得冰玉人，对此清高节。>
<圣水出温泉，新阳万里传，常居安乐国，多报未来缘。>
<借书人取亟，贳酒仆来迟，世事都如此，那教放两眉。>
<不识弁山面，相逢笠泽诗，祇应晚云散，玉立对门时。>
<残暑犹拖尾，新凉恰打头，酒方屯鲁郡，舞已彻伊州。>
<一枝青竹榜，泛泛绿萍里，不见钓鱼人，渐入秋塘水。>
<秋树鸟声寂，夕阳山影沈，遥怜抱琴者，不为访知音。>
<四脚难移动，一边汗出微，口中时吐沫，见此莫生疑。>
<三世如旦暮，四大转风火，傥能了无生，如观掌中果。>
<种花莫种奇，卜筑何妨拙，客来归不归，楼上看明月。>
<故乡宛如昨，近郭多池台，一别同心侣，无因数往来。>
<渭阳曾读未，对酒偶言诗，舅作如此语，儿那能不悲。>
<诗人头未白，又欲隐羌山，好把无声意，光传满世间。>
<朱阑转午阴，银屏倚春倦，梦作花间蝶，飞入昭阳殿。>
<未学回风舞，初成拜月妆，故令青女妒，一夕月阶霜。>
<心知花在树，望月影微微，不到寒香入，终然此意违。>
<画棁文垂藻，蠲灾意已传，哲人思厌胜，东井刻荷莲。>
<藏叶身同柳，临风口学簧，间关求友意，珍重托东后。>
<勤披莱子服，种汝奉高堂，汝自忘忧尔，吾忧未易忘。>
<夜阑窗户闭，黄庭看未终，西岩一声虎，四壁生清风。>
<清紧如敲玉，深圆似转簧，一声肠一断，能有几多肠。>
<短篷收辑濯，栏楯占濠梁，受得两三客，更添垂钓郎。>
<巧笑解迎人，晴雪香堪惜，随风蝶影翻，误点朝衣赤。>
<秋来烟水多，芦苇渺难即，爱此江上花，日坐双㶉𫛶。>
<谓橘不盈握，胜橙颛进皮，香齑难共捣，遮莫蟹螯持。>
<不见东林寺，但闻隔水钟，溪深桥复断，片月挂孤峰。>
<雨在时时黑，春归处处青，山回失小寺，湖尽得孤亭。>
<胜形开太古，灵养得魁岩，自是两仪里，风长日月函。>
<㶉𫛶借毛衣，喧呼鹰隼稀，云披菱藻地，任汝作群飞。>
<僧亦知农事，岩耕近瀑泉，筑堤分涧道，引水灌山田。>
<妖姬年二八，艳色妒名花，莫问张君瑞，崔莺是婿家。>
<春暖未苦热，秋凉未甚寒，小车随意出，所到即成欢。>
<旭日照金阊，九衢散晴绮，绣縠雕盘餐，佻佻贾人子。>
<杪忽腰如壶，联绵窠若屋，毋轻怀袖间，防此虿尾毒。>
<执斧一长揖，白门雨雪深，十年曾有约，珍重昔时心。>
<小山有桂枝，名自骚人传，我欲辨其族，衰病空慨然。>
<忆渡桃叶时，绿杨娇粉面，丈水五石泥，好影照不见。>
<苔护石桥古，潮灌芝兰薄，中有一庵闲，莫是文潞国。>
<丹霞覆苑洲，公子夜来游，终宴清露冷，折花登彩舟。>
<遍索天地间，彼此最痴癖，主人幸未来，与君为莫逆。>
<琴挑何曾动，梭投未免惭，女郎循古礼，元不解清谈。>
<曾到西湖上，闻香不见梅，推窗窥月色，竹外一枝开。>
<著论必无同，乾坤孰此容，人扶周孔教，用世且无功。>
<花开方命酒，月落复闻箫，夙昔烟霞约，垂杨荫板桥。>
<庭下晓来霜，菰顿芭蕉折，络石瘦菖蒲，独抱青青节。>
<湿翠映繁红，东园起暖风，春光何处是，都在鸟声中。>
<人道日在天，我道日在心，不省鸡鸣时，泠然钟磬音。>
<真人昔住世，所至树以松，当知千岁下，遗子以清风。>
<少妇试春衣，当垆出素手，五陵游侠儿，下马一呼酒。>
<所忧目力尽，未问两足酸，云峰三十六，一一皆可观。>
<有山名石鼓，千古镇南溟，大手不劳力，动时天下惊。>
<日高啼鸟散，江转断云遮，向客说残梦，昨宵曾到家。>
<白云出山去，摇曳或西东，人住白云下，安然心已空。>
<出谷传声美，迁乔立志高，故教桃竹映，不使近蓬蒿。>
<露涤清音远，风吹数叶齐，声声似相接，各在一枝栖。>
<人从生处乐，鸟过故乡悲，英雄汉天子，一歌双泪垂。>
<绕舍种修竹，清风长满筵，天姿本来净，不雨亦娟娟。>
<我得圣俞诗，于家果何如，留为子孙宝，胜有千年珠。>
<莫嗟骐骥老，不识云台仗，此骥天所月，未易论得丧。>
<我抱栖云志，君怀济世才，常吟反招隐，那得入山来。>
<櫩蛛巧经网，林鸠拙营巢，孰知拙反胜，网坏巢独牢。>
<衡门俯寒江，隐隐修竹下，鼓棹问奇人，扁舟快于马。>
<阖辟如变化，用舍如随时，把柄一入手，炎凉夺天机。>
<下阶见明月，起舞一裴回，呼儿扫花影，月落始能开。>
<小小一军持，时露春消息，掷去色即空，插来空即色。>
<片霞照仙井，泉底桃花红，那知幽石下，不与武陵通。>
<未能无所寄，养鹤复栽梅，鹤亦太多事，高飞候客来。>
<人间睡正浓，月到修髯底，三伏凛如秋，蒙头思衲被。>
<冷语可销暑，昔人曾咏之，我来登雪观，政值绿阴时。>
<吟坐久忘眠，银灯花灿然，明朝风雨霁，行李早言还。>
<稍过花砖界，愁侵妙月痕，呼僮将我斧，吾意在除繁。>
<忆昔趋阊阖，朝鸡促晓声，何关蝇辈事，也复强飞鸣。>
<日月湖中久，时闻冀北音，鸿飞如我待，鼓翼向山阴。>
<颜色耐雪霜，桃李不能妒，但取节操高，莫起夺朱恶。>
<洞外野泉鸣，终古无人到，五色吐仙云，四面围丹灶。>
<台外绕佳山，台中垂暇日，龊龊绛守居，徒劳夸绍述。>
<博学非能事，详言道转乖，只因省气力，处处是吾斋。>
<川馆亲蚕后，宫房献茧初，香缯争点画，彩缕竞垂舒。>
<墙头桑椹落，树上春鸠鸣，独立衡门晚，满川云气生。>
<蒲萄更马乳，岂及安石榴，凿空西使返，正是汉家秋。>
<家有寒山诗，胜汝看经卷，书放屏风上，时时看一遍。>
<问花开何迟，问花底急飞，人闲惜花少，阆苑等花归。>
<为客厌城市，还家辞世纷，朝昏何所见，但有四山云。>
<在山水非清，出山水非浊，泉源但无壅，沧海端可学。>
<怀人得清晤，此乐浩无期，剡溪兴尽返，未喻伐木诗。>
<金华山下路，吾亦爱吾庐，终岁无车辙，阶前草不锄。>
<诗与风骚迫，文兼史汉长，半山非不尔，僻学汴梁亡。>
<金雀玉搔头，生来唤莫愁，自从欢去后，不出石城游。>
<高阁月初朗，他乡酒易酣，今宵同作客，不记是江南。>
<玄冥严号令，四野雪花飞，莫道深宫冷，贫民未授衣。>
<开门无一事，终日饱看山，石罅鸣流水，翻惊响佩环。>
<皇皇问津者，藐藐耦耕人，不识吾夫子，宁非古逸民。>
<高坡势建瓴，触石惊涛沸，入耳转声清，庐峡参差是。>
<冉冉浮素空，悠悠隔秋树，幽禽何处来，冲破匆飞去。>
<雨来元有路，风过本无痕，小立清溪曲，攲眠白石根。>
<去去别淮浦，行行到江乡，渐觉故人少，空愁前路长。>
<策驴风雪中，东君献诗料，花惊非故吾，聊复索花笑。>
<垂柳万条丝，春来织别离，行人攀折处，闺妾断肠时。>
<心如红豆蔻，两瓣苦相连，愿得重欢好，同衾及富年。>
<孤帆落日明，青山相映带，遥遥万里情，更落青山外。>
<散诞春耕馀，牧儿亦有乐，常以蓑笠随，为防风雨作。>
<倦枕回尤数，东方不肯明，只将无睡耳，终夜著蛩声。>
<欲折枝高出，烟凝望欲空，光生三径月，香作一林风。>
<日落烟水寒，解缆清江渚，中夜北风来，相送潭州去。>
<诏下龙荒去，阴山雪作花，君恩深似海，临发赐琵琶。>
<双剑黄金饰，曾随我马征，匣中连夜吼，可是海波惊。>
<草生磐石上，根深石不露，水流磐石间，风吹下山去。>
<仆奴凌主人，夷狄犯中国，自古知不平，无由能绝得。>
<入山何所见，云树春濛濛，安知巢居子，避世于其中。>
<穷谷寓形久，惭无问俗方，文章古刺史，今昔窃馀光。>
<千句竟成闲，片言如泰山，欲知语与默，意在合离间。>
<青史高遗迹，黄垆掩旧封，宁知陌上兽，何羡水中龙。>
<山僧不厌野，才子会须狂，何处销君兴，春风摆绿杨。>
<不识严僮仆，能无畏影衾，心开双目朗，匝地鬼神森。>
<霹雳沟西路，柴荆四五家，忆曾骑款段，随意入桃花。>
<静看秋江水，风微浪渐平，人间驰竞处，尘土自波成。>
<唐室恢新造，秦王有大功，一人居北极，太子在东宫。>
<人生岂无别，咫尺异言笑，况复万里遥，风烟接蛮徼。>
<只言梅信末，不柰此愁何，莫待一枝折，撩人愁更多。>
<野鸟云山去，庭阴有坠毛，东风吹尽力，欲起不能高。>
<露冷银床湿，秋高玉宇清，天风助清思，吹送九皋声。>
<掩却船上窗，莫使入月光，月入风亦入，我无破衣裳。>
<雪艳燕脂萼，京都核远来，游人初识面，不作李花猜。>
<汉家轻壮士，无状杀彭王，一遇风尘起，令谁守四方。>
<葵荒还自理，酒熟不用沽，因窥瓮中牖，悟得先天图。>
<玉笋凌空出，参差翠霭多，还承天上露，入夜浣星河。>
<何年开一窍，神斧凿玲珑，登天从此路，人在绿云中。>
<清绝畏人知，幽香发深省，故用此时来，徘徊花下影。>
<安得知音人，来辨肉和丝，花间与月下，冷然独奏时。>
<石屏秋雨净，野树晚风微，忽忆前溪好，应须踏月归。>
<楚水苦萦回，征帆落又开，可缘非直路，却有好风来。>
<未别何人惜，别去令人忆，古来离别间，有泪多横臆。>
<早蛩啼复歇，残灯灭又明，隔窗知夜雨，芭蕉先有声。>
<朝阳动湖水，春色入名园，邑人千万户，日日望朱幡。>
<娇态能倾国，蛾眉解杀人，妾身亦何幸，为国净边尘。>
<永日兴难忘，掇芳春陂曲，新晴花枝下，爱此苔水绿。>
<枯荻饶霜风，暮寒声索索，无限有微禽，捉之宿如客。>
<风雨何年别，留真向此邦，至今遗恨在，巧过不成双。>
<公在忠州日，人高长者风，忮心无后段，宁愧赞皇公。>
<华堂闻鸟语，隔林送鸡声，悟证无生理，空门掉臂行。>
<暖律催花蘤，晴晖活柳枝，发生虽有信，造化本无私。>
<还家傥无事，莫负故园春，衣锦儿嬉尔，从来笑买臣。>
<愁心贮折麻，佳期怨采绿，思君肠九回，何似黄河曲。>
<春雨津浃洽，秋苗香苾芬，京坻看便是，完固促修囷。>
<燕丹谋国事，田樊空自戕，卿匕一何短，王剑一何长。>
<风月本无穷，台观亦□恶，妙处吾能言，却恐儿辈觉。>
<开轩道山下，时登道山上，美人今在否，日暮增惆怅。>
<疏此竹下渠，漱彼涧中石，暮馆绕寒声，秋空动澄碧。>
<捲帘清梦后，静角掩山城，气射灯花落，饥肤片玉明。>
<红豆生南国，春来发几枝，愿君多采撷，此物最相思。>
<已漏风声罢，绳持也不禁，一从经落后，无复有贞心。>
<清宵游桂馆，灯影散红云，手拂芙蓉露，香沾翡翠裙。>
<甲马幽州路，英雄不自量，凯歌迎劳处，方识小秦王。>
<铸石那能似，玻瓈出自然，光含秋水影，尺寸亦空天。>
<我上和光洞，榴花开五色，不见皇祐人，踟蹰空太息。>
<路涌金沙地，高人此筑庵，为询林下客，妙语与谁参。>
<青山寂无言，白云自舒卷，对此淡忘归，何心在轩冕。>
<手弄朱丝弦，音从太古传，山中无和者，幽涧落寒泉。>
<离心似明月，皎皎在方寸，但令光不遗，道远何足恨。>
<闲过天孙宅，烟花幽赏多，双塘芳接树，曲涧远通河。>
<当时计水功，直为万世利，梅梁破浪归，底事成儿戏。>
<人间三伏暑，海内一薰风，独咏微凉句，公权似不公。>
<长信翠娥老，无人慰所思，更怜光月夜，是妾断肠时。>
<夜宿大港口，月林闻露蝉，稳抛船尾缆，莫近浅沙边。>
<夷门秋水亭，梁王古台下，台前旧堤路，尽日无车马。>
<参差佛头山，迤逦鲛人室，但许日高眠，何妨气萧瑟。>
<怀哉此佳人，春颜美如玉，清夜月明时，弄珠江水曲。>
<贫因几首诗，闲高一著棋，瓜田常嘿坐，不愿有人知。>
<病来贪睡早，推月出山前，月色不相舍，小窗还自妍。>
<沧浪临古道，道上石成尘，自有沧浪峡，谁为无事人。>
<妻子休相咎，劳生险自多，商人岂有罪，同我在风波。>
<怀情既不尽，谥隐亦何疑，截舌帝其怒，在天灵可欺。>
<丘中酥醪香，叠曲松花旁，隐矣桐柏水，剪圭封醉乡。>
<发狂形骸忘，长啸天地杳，白眼向世人，知心良独少。>
<朝衔新藻游，暮托淤菹息，幸无涸辙忧，不望监河泽。>
<滩行逆上船，杨柳画桥边，正恐风湍急，劳将百丈牵。>
<相劝醉年华，莫醒春日斜，春风宛陵道，万里晋阳花。>
<新穿崖下井，微霞映深静，松风时来拂，娜娜匡岳影。>
<危楼插湖脚，绀碧十三间，待月客无寐，看山僧自闲。>
<惆怅昨宵梦，千思与万思，黄河流入海，岂有上天时。>
<索句亦无心，拈花成口号，山雨没荷池，何处朱华冒。>
<闻道南湖曲，芙蓉似锦张，如何一夜雨，空见水茫茫。>
<凿井交棕叶，开渠断竹根，扁舟轻袅缆，小径曲通村。>
<宝叔存遗塔，影摇湖水光，层层仙露湿，苔藓自生香。>
<夜夜梦莲宫，无由见远公，朝来出门望，知在雪山中。>
<泠泠清溪水，倒流向幽谷，任洗高人耳，不濯凡流足。>
<采芝暮言归，紫云生谷口，山空明月秋，倚石不知久。>
<鹧鸪不入馔，松柏有常心，归来应未老，但道古犹今。>
<出岩初袅袅，映日乍晖晖，倏若阳台女，随风化雨飞。>
<海气层云尽，山烟远烧浮，孤臣随早晚，一饭是恩州。>
<绿野池新凿，平泉墅又开，乃知造凉殿，谏者不能回。>
<不信长相忆，抬头问取天，风吹荷叶动，无夜不摇莲。>
<三峰峭而尊，凝神入虚靓，青天动光彩，灭尽浮云影。>
<深涧迷芳草，晴云鼓枻来，王孙何地隐，空有读书台。>
<爵禄不入心，牛肥了耕稼，绿阴生晚烟，归来两闲暇。>
<削成一峰尊，嵚崟势无敌，千秋大吕亭，青入岱宗色。>
<因风消蜡炬，无影落澄湖，寒热一时尽，清辉何处殊。>
<处膏非自润，在寸敢矜长，试用蔀家暗，回为邻壁光。>
<日日行青山，无竹不可留，可怜春风中，桃李多春愁。>
<凉飙袭庭越，如闻金石响，知君有新句，题在木叶上。>
<漠漠秋清月，萧萧野岸风，寒芦休拣尽，全树上林东。>
<障拥芙蓉竞，灯随榉柳移，繁星临迥野，疏雨过高池。>
<潇湘明月夜，眼底见苍云，众木皆零落，空山秪此君。>
<临水复攲石，陶然同醉醒，山霞坐未敛，池月来亭亭。>
<世俗传偷药，嫦娥以此名，唐人皆咏月，吾取玉川生。>
<风俗无难易，治之端在人，古夔尤易治，风俗本来淳。>
<牵驴饮江水，鼻吹波浪起，岸上蹄踏蹄，水中嘴对嘴。>
<江花随意碧，照水可怜生，不见采莲女，映妆羞月明。>
<沤生复沤灭，二法本来齐，要识真归处，赵州东院西。>
<问酒竹篱深，寻诗土花碧，石上更盘桓，长啸情何极。>
<祖母恩深厚，陈情乞养终，祇闻儿养母，孙亦与儿同。>
<楼船济汾河，中流渺云雾，耐可鲜荔枝，不到桑乾渡。>
<曳杖行何适，桃花一坞红，回塘积落英，从君识东风。>
<青青水中蒲，下有一双鱼，君今上陇去，我在与谁居。>
<后皇有嘉树，剡棘森自防，安得上摘实，贡之白玉堂。>
<不见浣纱人，空留浣纱石，石边春草痕，想见罗裙色。>
<不随丹诏起，苦被白云留，更有黑甜处，泉声绕枕流。>
<自古天难定，斯人疾久婴，止馀南牖诀，堪与暴平生。>
<肌细分红脉，香浓破紫苞，无因留得玩，争忍折来抛。>
<辋川题作浪，武昌栽属官，爱思如孔阶，茸髯摆奇观。>
<半世别玉州，梦忆仙人掌，经丘获鎗旗，清思飘云上。>
<一雨山如沐，垂藤覆深屋，不见踏花人，窗外生新绿。>
<梅楥幽鸟鸣，山客睡初起，空斋昼无人，寒日在书几。>
<系缆荒山下，挑灯细雨前，客心共流水，摇荡不成眠。>
<攀藤招逸客，偃桂协幽情，水中看树影，风里听松声。>
<田夫夜饭牛，童子朝出牧，横笛两三声，清响应山谷。>
<每恨陶彭泽，无钱对菊花，如今九日至，自觉酒须赊。>
<飞鸟摇岭色，渐与峰顶齐，凝眸绝涧影，巳转碧潭西。>
<自有吾儒乐，人多不肯循，以禅为乐事，又起一重尘。>
<漾舟入芙蓉，花乱舟攲侧，安稳此凭栏，清香生履舄。>
<古涧横小桥，竟日无人渡，红尘隘九衢，来往不知数。>
<名节士所重，当如护睛脑，立朝与行己，本末要可考。>
<试问窗中客，此作何转语，光霁只在人，人人有灵府。>
<霜飘金奏沉，风动玉声碎，可似薛家娘，秋闺鸣素佩。>
<广文金闺身，台城一相见，壁素悬青灯，花虫蠹书卷。>
<寂寞真龙去，雩坛血不乾，世情多冷暖，对此鼻辛酸。>
<高冈有五石，石石皆生云，晏坐松根下，前林正夕曛。>
<湖上清秋夜，扁舟泛碧波，紫箫吹不断，无奈月明何。>
<世及乘朱轮，赏延端章甫，稍曾事贵游，爰居听钟鼓。>
<去岁虽无战，今年未得归，皇恩何以报，春日得春衣。>
<闻道成都酒，无钱亦可求，不知将几斗，销得此来愁。>
<向晚蛩声杂，凄凄篱落边，老夫方醉卧，魂梦绕钧天。>
<自嫌太奇绝，混以雪和月，却有一味香，教人细分别。>
<莫使儿辈觉，从渠青紫纷，马前金罢亚，鸟外玉奫沦。>
<多病全然懒，微凉尚未寒，偶然无一事，蛛网雨中看。>
<高岩如被蓑，纷纷挂藤薜，下有青葱树，直上斗秋色。>
<画师好画鬼，极力穷幽深，世亦有真鬼，画形难画心。>
<作尉穷谷僻，官高何足论，温温有风味，忆昔李公存。>
<巧鸟窥帘语，飞飞令客思，无情翻有意，偶对似终期。>
<玉人隔沙渚，朱箔垂银虹，所思欲谓之，紫江淼无穷。>
<出门复出门，致辞问老翁，郡县如猛虎，可与畴昔同。>
<六朝迹苍莽，长江流古今，高台自风月，不废我登临。>
<清秋气萧瑟，遥夜水崩奔，自了岩中趣，无人可共论。>
<舟随乱石转，转转上青天，十八滩行尽，行人非少年。>
<参差剪绿绮，潇洒覆琼柯，忆在沣东寺，偏书此叶多。>
<旧日韶山下，人传有舜祠，滩声正鞺鞳，似奏九招时。>
<荆棘半低垂，幽禽祇自悲，可怜栖不稳，不似上林时。>
<易经之下卷，何以始恒咸，贞女家人利，如诗有二南。>
<一体乾坤妙，诸君且未知，已将无限意，分付友山诗。>
<何处堪销夏，龙舟过洞庭，谁歌采莲曲，江上越山青。>
<慈元一片石，长留何处山，厓门潮日至，雪浪飞天关。>
<甘菊缝为枕，疏梅画作屏，改诗眠未稳，闻雪醉初醒。>
<去从此路去，归从此路归，一官仍故步，回首十年非。>
<待月了残经，文义何曾有，分付与痴儿，黄叶卷在手。>
<千顷竟何为，万竿复何处，居然五亩园，独领浣花趣。>
<苍梧帝子游，萧瑟倚清秋，一握冰纨里，长县翡翠钩。>
<肃羽遵寒渚，渡江芦叶黄，谁云南去远，不敢过衡阳。>
<瓠白茄子青，软美胜粱肉，百年腐儒餐，饫饱堪鼓腹。>
<何年此飞来，愿尔千岁住，风雨对床时，只恐又飞去。>
<陇断沙痕浅，山空月色孤，归来夜将午，射得紫髯狐。>
<为爱凌霜干，开花千万树，待我罗浮人，同君会心处。>
<色相空山里，无言亘古今，嵩山面壁者，还有去来心。>
<江头云阁雨，柳色与春深，船发春风阻，谁知客子心。>
<中表皆称孝，舅姑忍汝劳，宾朋日夜往，龟手事香醪。>
<已讶松生市，更将湖入城，如何造物者，百巧供先生。>
<堆山积岳来，一一尽尘埃，更拟论玄妙，冰消解瓦摧。>
<石洞何年有，名传事或非，那知为雨后，却向此中归。>
<阶下多孩菊，庭前复女兰，汲泉频灌溉，持作老亲欢。>
<美人隔江洲，咫尺不得渡，不畏石上霜，但畏草间露。>
<前山风雨凉，歇马坐垂杨，何处芙蓉落，南渠秋水香。>
<五月分衣节，三军受甲时，莫教麟阁将，频发羽林儿。>
<悄悄瞻青壁，悠悠瞩翠林，流莺无一事，声远薜萝阴。>
<我爱西湖好，何时此一行，六桥明月夜，花底画船横。>
<苦参道难学，放肆事容易，入脚不可深，骎骎成自弃。>
<海腹藏吴楚，天枢转斗牛，夜分惊日浴，潮落见鲸游。>
<家住吴趋市，书传越践城，病来因染色，魂去为钟情。>
<天若无雪霜，青松不如草，地若无山川，何人重平道。>
<黑云埋日车，厚雪镇坤轴，行路勿匆匆，包藏恐深谷。>
<沙田无晚稻，霜降已全收，衔穗多膏蟹，泥中拾满篝。>
<五更金鸡唱，声声彻翠微，暤熙逢舜日，遥向凤楼飞。>
<含啸沔阳春，孙曹不敢臣，若无三顾主，何地著斯人。>
<林高日气薄，竹色净如水，寂历断人声，时有鸣禽起。>
<清净无他好，歌风舞舜琴，阜财并解愠，总是爱民心。>
<雨过山色增，有如濯青泚，仙心足比洁，俗尘为我洗。>
<满耳环佩声，云根线寒玉，雨过勿雷吼，老龙鼾正熟。>
<左淬莫耶锋，右淬干将锷，宇宙两神龙，延津当昼跃。>
<嵯峨插天峰，偃蹇据地松，峰那不出雨，松已欲成龙。>
<遥山青两峰，老树红一叶，我怀不可羁，月明江独涉。>
<春尽故乡来，秋深别我归，宦情同纸薄，只是念庭闱。>
<清溪漫飞絮，策蹇疑无路，不为探梅花，谁肯冲寒去。>
<枯桐阅岁多，神物含灵爽，正直七条弦，汝弹恐不响。>
<安道家何处，溪山深更深，扁舟不惮远，得得访同襟。>
<共是他乡客，俱为失路人，自怜蓬发改，不掩柳条春。>
<采莲溪上女，舟小怯摇风，惊起鸳鸯宿，水云撩乱红。>
<谁种瑶池树，妆成汉苑春，金门虽避世，犹是武陵人。>
<鱼龙暖浪高，桃李春风好，圣人正垂裳，诣阙歌天保。>
<偶来冠盖里，愧是旧三公，自喜无兵术，轻裘上閟宫。>
<旅馆夜沉沉，挑灯坐独吟，不缘愁易醉，那觉酒杯深。>
<天阴村径黑，浑迷旧时路，忽逢岸上灯，照见桥边树。>
<古城如颓垣，知是何年筑，野草烧痕多，牛羊不来牧。>
<高才君倚马，落魄我歌鱼，相劝加餐饭，无忘尺素书。>
<沙崩树根出，细路萦如栈，垂柳隔疏帘，人家住西岸。>
<坐却并州骑，行思楚泽渔，斯亭著斯客，斯意竟何如。>
<渐入新丰路，衰红映小桥，浑如七年病，初得一丸销。>
<飘零尘俗客，再见水仙花，清芬二十载，饶杀兰杜家。>
<河流浅且陕，十里九折湾，徐山望不见，几日见淮山。>
<伏日人间暑，西风天际阴，秦坑从烈火，鲁壁自清琴。>
<鸟声泣暮雨，蝶梦绕东风，花落不堪问，春光半已空。>
<碧草正春风，雨晴竹落涕，白鸟忽飞来，点破一山翠。>
<弓剑随身带，阏氏细马驮，天寒水草远，更过白狼河。>
<痛殊未易忍，绝不一呻吟，岂复知身疾，惟愁戚母心。>
<细竹八九个，桐花千万枝，坐观山色近，觅纸便题诗。>
<初因桥种柳，却用柳名桥，桂隐从兹入，春风莫浪招。>
<一棹微茫里，孤亭紫翠间，恍疑涉彭蠡，又似访庐山。>
<舒卷因风雨，芭蕉亦有心，秋来无一事，叶叶写新吟。>
<遥闻捣药声，知有幽人家，相寻却无路，又隔一溪花。>
<不是乐繁音，吹扬兴自深，数杯醇酎罢，更学水龙吟。>
<诗诵柏舟吟，琴弹别鹤音，春来秋自去，宁肯负初心。>
<皂帽翩翩去，黄山若个峰，莫将瓢与笠，深隐白云重。>
<照此寒夜中，欲残红烬尾，空堂灭复明，独宿拟山鬼。>
<渔阳耳外声，马驿怀中泪，肠断剑门锋，何关花鸟事。>
<积润通千里，推诚奠一卮，回飙经画壁，忽似偃云旗。>
<月出关门开，风高塞上回，停车看宝剑，下马接金杯。>
<故老今多丧，严祠日愈新，青青陵上杏，神护五株春。>
<落魄正当年，人皆笑我颠，乾坤时运动，沧海渺无边。>
<石火起茶烟，古铛立三脚，应寻刘寄奴，蛇床共舂药。>
<步月下庭除，青苔印鞋湿，行吟月转西，觅句还独立。>
<来莫怨春迟，去莫怨春忙，春不随人老，谁教汝断肠。>
<白玉千株暗，青云一径斜，从来少车马，恐是阿环家。>
<晚酌居然醉，昏昏不自持，奇哉苍玉枕，眠到月来时。>
<细雨沾庭湿，惊风入袖寒，黄花有佳色，独自倚阑看。>
<我从雪里去，君自雪中来，又是今年起，相过第一回。>
<我爱通羊好，山深不染尘，数家原上住，疑是避秦人。>
<南峰望北峰，如欢又如侬，何当云雾合，两峰作一重。>
<邈尔三尺童，御此两觳觫，春风笠底回，前村烧痕绿。>
<七月下三巴，孤舟近九华，魂犹惊滟滪，石更见那查。>
<地炉寒无灰，相对空四壁，岂无可热者，此事不惯炙。>
<流水郎车马，垂杨妾鬓丝，春江他自好，一一入相思。>
<野旷馀长亩，家严具敌楼，旧巢飞燕子，古壁篆蜗牛。>
<今日出东郊，东郊好春色，青青原上草，莫放征马食。>
<不作市朝客，甘为渔钓翁，柴门危径断，犹喜一桥通。>
<向花啼不已，一一是相思，更有山鹕好，雌雄总画眉。>
<江上初收雨，云头尚恋山，归帆巡古岸，晴草守沧湾。>
<赞政既无补，罢官何足多，犹烦诸父老，别泪洒银河。>
<残月挂高树，秋林生远风，凄凉千里色，都入客心中。>
<一杖扶元化，乾坤自始终，本来无面目，偶落此图中。>
<西崦水泠泠，沿冈有荐亭，自从春草长，遥见祇青青。>
<浑沌微含象，文离亦现身，凭宜南郭士，制或斲轮人。>
<地僻境逾静，林疏秋已分，清溪一片月，修竹四山云。>
<凌波下洴水，日暮系艇子，大道如川流，圣人贵坎止。>
<昭阳迎晓日，长信坐秋风，岂料诗书意，全为歌舞穷。>
<猛虎向我前，山鬼向我后，老僧已坐忘，寂然无何有。>
<怀人耿青灯，兀兀香事已，梦绕明月湾，水清见石底。>
<不顺诸侯友，那容天子臣，贞乎宁绝俗，隐也不违亲。>
<轻纱画竹雀，柄短不盈握，暑气正凭陵，清风一何邈。>
<外边虽节目，内里却空虚，从来汗流浃，只为写经书。>
<必如寇祖训，始不死其亲，孟德空遗令，丕乎真罪人。>
<文苑振金声，循良冠百城，不知今史氏，何处列君名。>
<春雨鸣布谷，土膏三月足，举趾事深耕，竟亩水云绿。>
<梦回四贤篇，长风吹人醒，嗟哉不我见，泪与秋露零。>
<谢屐低前齿，登临势渐雄，岚光动衣袂，知在翠微中。>
<道士本避世，问之无姓字，如何千载后，石室有人至。>
<疏枝照清浅，一见兴何饶，记得春风夜，题诗过断桥。>
<悦世非所尚，直道将自任，挂冠倘可期，庶以遂初心。>
<远别当霜雪，留郎且过冬，只愁春色里，离恨更重重。>
<刘郎招不至，嗜酒世间稀，尔是刘伶后，何妨荷锸归。>
<两崖忽中分，惊浪凡几折，相期避暑来，薰风洒飞雪。>
<仙人好博弈，时下绿云中，一片苍苔石，落花长自红。>
<龙脑拂衣香，青春游冶郎，雕弓白羽箭，十发九穿杨。>
<飒飒风叶下，遥遥烟景曛，霸陵无醉尉，谁滞李将军。>
<郎去几时还，抛奴情忒寡，咒郎鹦鹉嗔，频叫哥哥打。>
<巫峡七百里，巫山十二重，年年自云雨，环佩竟谁逢。>
<旌阳仙去后，服饵有仙茅，绝笑拖肠鼠，餐馀不系庖。>
<沉香帖阁柱，金缕画门楣，回首降幡下，已见黍离离。>
<道人今辍讲，卷裓寄松萝，梦说波罗蜜，当如习气何。>
<托身螟两睫，卜都牛一毛，奔驰万里外，终不出秋毫。>
<形胜今虽在，荒凉恨不穷，虎狼秦国破，狐兔汉陵空。>
<稻亩绿茸茸，平田接回坞，桥下流水声，龙湫昨夜雨。>
<试说途中景，方知别后心，行人日暮少，风雪乱山深。>
<要和天作婚，要和地作嫁，且了见在身，漫讲无生话。>
<古寺孤云际，寒斋落叶中，消愁惟是酒，无柰酒尊空。>
<应手孤烟落，芳榴露数花，小池他夜雨，幸减一枝斜。>
<南山不会禅，一向外边走，腊月三十日，舌头不出口。>
<涓涓清涧中，长洗山僧钵，还将钵盛去，泻向玻瓶滑。>
<张公沧海客，大雅起滇云，未许乘槎去，蛟龙射斗文。>
<溪上弄明月，风露发新警，心空无一尘，万竹扫清影。>
<露滴中宵月，松摇古谷风，三身红萏菡，四智碧芙蓉。>
<南极连铜柱，煌煌太宗业，始谋谁其间，风雨秋一叶。>
<森森戈戟心，尽在皮里著，傍有烂柯人，点破都是错。>
<素约山中僧，来期不烦订，今来问法门，果识余非病。>
<二水清浑合，三山锦绣张，迹沉簿书冗，身在水云乡。>
<凿石空其中，贮水凡几斛，渊渟或可鉴，童子慎毋触。>
<饱飏饥则附，物欲一天机，会有长风便，冲霄试一飞。>
<孤鹜同飞处，澄江共赋时，晚来亭上看，真是谢公诗。>
<人理已销谢，书堂今在兹，井边有残墨，洗砚汲泉时。>
<有意怀男女，无情亦任君，欲知肠断处，明月照孤坟。>
<多情涂道士，劝客未须寝，斗酒慎莫辞，携来月下饮。>
<伐蒲君父命，校者是吾雠，披直寺人耳，锄麑信有谋。>
<借览青铜镜，香奁出绣栊，喜看今日面，不改旧时红。>
<竹洞何年有，公初斫竹开，洞门无锁钥，俗客不曾来。>
<千古和戎恨，冢青今尚闻，汉朝三尺草，埋没几昭君。>
<叶落枫如撼，花攲桂若崩，白头溪上叟，闲坐结鱼罾。>
<紫阁朝回夜，金尊月映空，秪应徐进士，遥忆李郎中。>
<一啮齿牙清，再啮心髓化，只合深山中，大石长松下。>
<花满红桥外，寻芳未渡桥，春风相调引，已有异香飘。>
<玉窗萤影度，金殿人声绝，秋夜守罗帷，孤灯耿不灭。>
<逸响依岩切，清声绕枕寒，只疑幽谷底，急雨泻惊湍。>
<戚戚一西东，十年今始同，可怜歌酒夜，相对两衰翁。>
<莺啭才间关，蝉鸣旋萧屑，如何两鬓毛，不作千枝雪。>
<大海从鱼跃，长空任鸟飞，欲知吾道廓，不与物情违。>
<不似居城市，澄湖上有松，日斜人影散，百尺卧苍龙。>
<檐碍修鳞亚，霜侵簇翠黄，唯馀入琴韵，终待舜弦张。>
<我来投驿店，君已宿茅梁，彼此同为客，谁先梦故乡。>
<淅淅西风起，溅溅石濑鸣，有情从是妄，个里定无情。>
<无言是吾真，君若请益起，默识如愚外，曾子可与此。>
<试品斋中画，曾无第二流，顽礓与乱筱，应挂在当头。>
<灵派本无源，因禽漱玉泉，自非流异禀，谁识洞中仙。>
<山头曙色开，静听疏钟起，道人春睡酣，声声入梦里。>
<雉扇开金殿，云韶奏紫庭，天颜知有喜，班首是前星。>
<投鞍才近午，置榻已成曛，岂乏道旁店，恐逢梁上君。>
<皋氏春边客，曾无赠妇篇，风流惟举案，留与后人传。>
<相看已瞭然，安用频频举，长笛不禁闻，又随烟棹去。>
<江头春草生，江上春水长，十日不出门，鱼苗大如掌。>
<别远心更苦，遥将目送君，光华不可见，孤鹤没秋云。>
<松庵饶古松，露鬣交云尾，萝径少人行，日暮啸山鬼。>
<金鸡振晓声，奋翮千仞上，华堂春满时，佳景孰来访。>
<傍池聊试笔，倚石旋题诗，豫弹山水调，终拟从钟期。>
<溪深六七寻，山高四五里，纵有百尺钩，岂能到潭底。>
<怜君此休驾，长日坐倾斜，山雨催行酒，林烟候煮茶。>
<结发为妻子，仓皇避乱兵，生离与死别，回首泪纵横。>
<清秋初过雨，湿叶闪晴晖，数册文书静，一庭人事稀。>
<忆昔初结发，两鬓黑如漆，但恐君归来，白头不相识。>
<照耀行人氅，光华钓叟台，书帷争白日，秋色改黄槐。>
<江水白于练，江花红欲然，长风一万里，吹送木兰船。>
<西来逢至喜，险尽黄牛庙，夷陵窥列宿，偶得感通妙。>
<圣主开东阁，群贤已满朝，早骖孤凤尾，侧目望云霄。>
<鸡鸣山下路，危险曾经涉，今日望鸡鸣，未度心先怯。>
<暂出陶陶境，那禁种种愁，举觞邀明月，却带醉乡侯。>
<风藤摇曲巷，烟柳暗长渠，饥鹘无时下，浮鸥却自如。>
<长条摧落叶，犹自弄轻柔，扳折休教尽，还留繫客舟。>
<湖州有君堂，东坡有君馆，我亦常致君，砚池墨花满。>
<子盍观于泉，遇险维其止，流行非所知，一寒清到底。>
<文彩珊瑚钩，淑气含公鼎，烱烱一心在，天水相与永。>
<竹叶木枝柯，葱青光可鉴，桃竹最名浮，自知萧洒欠。>
<绿柳横塘曲，沧湾是妾家，菱歌不解唱，秋水照荷花。>
<偶然折腰罢，满路青山看，却笑陶彭泽，何因便去官。>
<明月二千里，清风一万竿，相思写不得，写出梦来看。>
<为惜韶华去，春深出绣帏，扑将花底蝶，祇为妒双飞。>
<断岸竹如云，翠色落寒濑，艇子何处归，应转烟林外。>
<一见能全机，隐身定无路，遇犹不遇时，病在回头处。>
<池亭踏露入，冉冉闻幽香，方塘水如镜，照见芙蓉妆。>
<妾如江边花，君如江上水，花落随水流，东风吹不起。>
<杨柳低金缕，鸬鹚滟玉蛆，纵无山简马，也伴倒骑驴。>
<竹外幽花白，山禽立晚风，行人莫回首，不是故园中。>
<错落双刀合，晶荧百炼光，剪裁皆在手，终不露锋铓。>
<笔格置墙隈，闭窗山叶堕，谁来候先生，夜深把藜火。>
<月魄秋在水，景光依蓼蒲，神鱼不受钓，脑满生明珠。>
<驱车晨出门，四顾呱呱泣，岂不念茕孑，去矣吾何及。>
<闲云深几层，孤笛云边动，泉声忽相乱，莫辨梅花弄。>
<十年坤数尽，辛苦一阳来，此际成婚媾，同将草昧开。>
<晚泊长江口，寒沙白似霜，年光流不尽，东去水声长。>
<昔别柳条绿，如今霜叶翻，思君独无语，寒日下荒原。>
<莫打南来雁，从他向北飞，打时双打取，莫遣两分离。>
<江水清且漪，纪功者谁子，便欲买扁舟，垂钓绥江涘。>
<楚畹春深候，幽兰气味新，宜将纫作佩，寄我玉堂人。>
<翠管如吾影，百年长绕身，北邻缠十万，夜夜赛钱神。>
<人急生前计，子图身后名，重来天地远，谁为作权衡。>
<甘菊移时晚，少陵曾有诗，落英胡可待，已分阻长饥。>
<小亭苍翠绕，与客坐移时，花落青春暮，枝头叫子规。>
<尘飞不到处，山色入芒屦，乘兴一长吟，回头已忘句。>
<寂寞茆斋下，孤梅一蕊开，无人知此意，日暮绕苍苔。>
<林密青相戛，山空翠欲流，吹箫何处客，日暮未归舟。>
<薄宦鬓成丝，乡山入梦思，抱琴松下者，政似在家时。>
<有风切忌惊，角耳最为精，汉椒并附子，相合耳中倾。>
<幽窗落残月，帷枕自清恬，忽忆山中客，西峰影到帘。>
<四座同寮贤，一和长官契，乐极忘主宾，论到贯粗细。>
<入蜀寻幽迹，应先到浣花，诚知锦城乐，亦记早还家。>
<几岁不出门，一朝事远游，长安初岂远，孤客难淹留。>
<众欲嗜膏梁，宁知此味长，惟甘淡薄者，始厌大官羊。>
<九畹光风转，重岩坠露香，紫宫祠太乙，瑶席荐琼芳。>
<碧甃草蒙茸，仙人手自封，莫教沉断绠，留得照清容。>
<吕公本侠士，诡称回道人，黄金亦可变，谁云非法身。>
<雨网蛛丝断，风枝鸟梦摇，诗家零落景，采拾合如樵。>
<分窠能择地，识路自寻花，不候谯门鼓，群飞晚趁衙。>
<小槛移秀色，端来媚禅房，道人不解饮，醺然醉天香。>
<山川雪模糊，明视明如月，高秋夜气清，犹怀广寒阙。>
<梅蕊触人意，冒寒开雪花，遥怜水风晚，片片点汀沙。>
<花卉两三丛，蜂蝶共游戏，仰观造化心，无限惜春意。>
<横渠复古心，纸上聊云尔，我画我中庭，亦复横渠纸。>
<昨日方髽髻，如今满颔髯，紫阁无心恋，青山有意潜。>
<鸟道悬檐外，山泉绕竹阑，不妨高卧者，长有白云看。>
<未到无为岸，空怜不系舟，东山白云意，岁晚尚悠悠。>
<云来高峰青，日落遥峰紫，却舣钓鱼船，沉吟看秋水。>
<子春振琴响，卜夏擅诗家，还邀奕秋戏，一路款冬花。>
<盘龙友龙成，山与岩峻峙，今如添卧龙，壮观萃于是。>
<黄河一夜水，日光惨不发，安得万里鞭，白马弄晴雪。>
<公馆当清夜，移樽近北墉，秋声连蟋蟀，月色淡芙蓉。>
<秦法严堂陛，秦兵绕殿庐，如何危急际，只有一无且。>
<路转翚檐出，山回秀气多，亭名不须看，对镜已如何。>
<一洗一回疏，相将洗到无，客来莫问我，北壁有团蒲。>
<君嫌鲁酒薄，薄酒但须斟，莫学陶鼓泽，空抚无弦琴。>
<非石还非竹，琅琅奏玉琴，幽人听最熟，赖尔濯尘心。>
<鹿洞本无洞，鹅湖亦无湖，勿谓吾台小，中涵太极图。>
<灯火夜寥寥，残香不可招，朱扉寒半掩，金鸭煖全消。>
<燕巧行霜怯，鸠新探雪威，相要图暖计，聚翼向朱扉。>
<常恐韶光晚，繁花已满林，花心愁欲断，月冷洞房深。>
<关路入云平，泥涂自送迎，书生无马癖，客子效鸡鸣。>
<少饮欺心酒，休贪不义财，福因慈善得，祸向巧奸来。>
<别路垂杨柳，秋风凄管弦，青楼君去后，明月为谁圆。>
<南国宦犹薄，西陵梦未残，君家湘水近，行矣纫秋兰。>
<南有抱旗山，云雷长闪闪，万古此开张，回风不能捲。>
<乔林出华构，落日几凭阑，十载干戈后，伤心画里看。>
<同欢一宵间，平生万事足，想得唐明皇，畅哉畅哉福。>
<安州水西寺，李白旧题诗，今古已堪叹，风烟独昔时。>
<罗甸愁山雨，滇阳怯海风，可怜风雨夜，长在客途中。>
<底事能令妾，为君死不辞，不思君遣客，报妾父仇时。>
<长松被薜荔，怪石生烟霞，檐牙木杪见，上有山人家。>
<纵有狂风生，未尝险浪起，何当招世人，来此鉴清泚。>
<天生栋梁质，挺挺自幽伦，斧斤浑不施，绕柱起龙鳞。>
<老屋无丹雘，空阶只翠苔，绕檐看箭镞，谁记赤眉来。>
<野日流沙白，山城落木黄，秋来长送别，何处折垂杨。>
<碧云停日暮，华月照芳池，梦回歌玉树，病渴忆琼枝。>
<太液池头水，深深绕建章，总然颜色好，那得见君王。>
<霜重阶铺纨，风凛肌生粟，心庄耳目清，思虑无由俗。>
<向日磨金镞，当风著锦衣，上城邀贼语，走马截雕飞。>
<天家饶物采，华节有光辉，明月裁歌扇，轻霞剪舞衣。>
<为怜季有子，逆探父传贤，断发文身事，诬哉司马迁。>
<荒芜行尽处，幽亭聊暂止，带雨策孤筇，登高从此始。>
<初捕金五千，再捕金一万，金尽鬻妻孥，以为府君饭。>
<人言春事已，我言未遽央，试向后湖去，菰叶如许长。>
<场中刈新谷，屋后晒软枣，儿女贪看客，群栖下相恼。>
<睡馀无俗役，信手一枰间，胜负何须较，神情政欲闲。>
<渡头舟已发，随意坐芳洲，白石聊为砚，题诗蘸碧流。>
<八陛旋瑶级，千花飏锦英，绿渟并紫奈，焕丽不知名。>
<江门千树花，红白纷点缀，我登碧玉楼，笑领几茎去。>
<泪作冰霜结，愁添塞草翻，断肠那假寐，有寐是归魂。>
<琴罢诗兴来，残灯独挥笔，因识圣人心，澹然何意必。>
<眦血滴耕夫，愁眉蹙贾胡，良辰风雨至，不复田禾苏。>
<小筑万松下，两耳饱潺湲，莫讶陶弘景，长年只住山。>
<不到家山久，茅檐长薜萝，最怜春雨后，幽径白云多。>
<惟知负米乐，不觉抱关卑，出处两得意，是非皆自知。>
<饥雀啄芳蕾，蠹苔侵碧枝，是中浑不较，刻画未嫌时。>
<妙手能操管，芳心解赠兰，香魂随宿草，祗作断肠看。>
<佳泉汲金屑，仙茗瀹云芽，颇类卢仝宅，洛城聊寄家。>
<岁律亦已暮，风烈雪漫漫，去路阻且长，念子衣裘单。>
<艮岳春风暖，飞鸣意自闲，宁知他日恨，却在纥干山。>
<枉道贵何益，正涂穷亦荣，谁辞谈义命，试问小君平。>
<易名缘变易，周义取周流，出震始终艮，当于此处求。>
<端午怀甥馆，蒲觞两度斟，徘徊经茂草，谁共黍离情。>
<朝来两蛱蝶，分宿花房雨，纨扇亦多情，拂尔双飞去。>
<日月同一光，男女同一性，君不爱离居，早归共鸾镜。>
<晋代有诗家，林扉一径斜，苔封山下石，松老寺前花。>
<止观心地法，色相本皆空，禅慧明宗性，超然万法中。>
<安得马当山，横截大江水，郎船不得行，复返秦淮里。>
<客愁看柳色，日日逐春长，凭送湘流水，绵绵入帝乡。>
<玉阶华露滋，金辇来踪绝，凉吹拂罗帏，飞萤自明灭。>
<滴破愁中梦，听残叶上声，新诗题未得，偏送别虽情。>
<去就惭云雁，浮沉羡海鸥，妄心花片落，豪气柳枝柔。>
<影向湖波落，青临梵宇开，上人趺坐日，高处作层台。>
<颇笑葛洪时，求为勾漏令，若早见瑶林，应无炼丹井。>
<路尽山尤胜，溪深水愈豪，寺楼今不见，依旧五峰高。>
<瓦木明丹垩，初期镇此方，石梁今欲圮，尤益富蛮商。>
<此君有高节，亭亭自孤植，总多千亩阴，不碍青山色。>
<扁舟宾客少，闲作道家装，迹静心还静，逍遥觉日长。>
<陵园那可望，万里冷烟迷，辛苦子鹃鸟，年年向北啼。>
<山上雪连屋，山僧拥褐眠，下方来往绝，身在几禅天。>
<为问南归雁，徘徊恋稻梁，寒云几千里，何日到江乡。>
<条风暖雨来，晨烟村冥漠，北牖时独开，纷纷李花落。>
<南国虽无雪，纷纷在鬓丝，梅花吾与汝，同是白头时。>
<有弟天涯隔，无人消息稀，何时比鸿雁，一道向南飞。>
<烟空湘月明，露落湘波冷，翛然林下风，吹折琅玕影。>
<二八谁家女，漂来倚岸芦，鸟窥眉上翠，鱼弄口傍珠。>
<腊月忻三白，嘉平安四邻，预知天下稔，先为物华春。>
<薰炉参鼻观，蒲团伴法喜，闭门风叶堆，半月书不理。>
<净扫席间地，周旋仅函丈，矮几置中央，坐爱垆烟上。>
<方寸明光锦，闺中剪缀工，不须春社到，安坐粉香丛。>
<游戏一橘中，自谓有足乐，何如在商山，笑傲视寥廓。>
<采薪松岩下，日暮负盈肩，还思天际鹤，或恐避荼烟。>
<南人慕炎方，岁宴寡所欢，虽有千金裘，不禦北风寒。>
<畏醉常辞酒，那堪杜举频，主人无限意，倾倒对凫尊。>
<远渚蒹葭满，孤村风雨多，明朝江上路，谁在酒船过。>
<老瓦莫厌粗，奚童莫嫌小，及时不为乐，顷刻芳事了。>
<来不入死关，去不出死关，铁蛇钻入海，撞倒须弥山。>
<栝苍山上云，山好云亦好，可怜山下僧，看云不知老。>
<为爱寺名好，归舟逗晚过，我真松隐者，可奈俗缘多。>
<齐鲁两山断，徐淮一水通，霁天秋色远，楚塞度征鸿。>
<好是他家好，人非著意人，何须漫相弄，几许费精神。>
<野色含江薄，沙痕带水长，东风无白浪，容易下蕲阳。>
<很禽忘所俦，翻身拿鸟雀，羽毛同所天，何苦强凌弱。>
<人无本则忧，物以地为贵，如何山芋辈，天下称宋卫。>
<荔火明玄圃，枝头紫玉团，欲苏司马渴，试进水晶盘。>
<溪阴老云衲，乞食过前村，薄暮疲筇笠，空山闻扣门。>
<琅琅流水声，怀抱尽情倾，不识春风面，雪消梅影清。>
<空庭下梧叶，欲静闻疏雨，幽怀耿无寐，邻客终夜语。>
<梁苑送君处，温风吹客衣，盈盈春暮感，不为落红稀。>
<金陵与庐陵，俱出白鹭洲，相望万里江，中同二水流。>
<奕奕朱英润，娟娟翠叶长，虚堂秋夜永，解佩忽闻香。>
<月照窗炯炯，虫鸣室幽幽，策杖柴门晓，菰蒲半沼秋。>
<寂寞小桥前，山人住何处，村童酤酒随，策杖同归去。>
<为爱清秋月，徘徊步水滨，夜归惊犬吠，错认是生人。>
<当年传画烛，帝遣快行□，□□山斋卧，□目自结□。>
<紫殿何年起，亭亭一径分，向来路傍石，唤作两将军。>
<潮落江声静，林寒雪色深，一竿垂钓者，曾识子陵心。>
<断石倚枯柳，古色凝空青，落日借猿坐，清晨同鹤登。>
<珠彩耀前川，归来一扣舷，微风不起浪，明月自随船。>
<先人敝庐在，触目百悲辛，忍作优笑地，图娱权贵人。>
<酒无大功德，聊以破吾怀，当其无怀时，小啜亦复佳。>
<寒夜无藏处，花枝共月深，清光才一半，休向月中寻。>
<莫问古宫名，古宫空有城，惟应东去水，不改旧时声。>
<君家好兄弟，玉树森以敷，季也更超特，落落珊瑚株。>
<花傍云根发，云蒸涌白涛，琼枝与石骨，气势两相高。>
<爱此万玉林，不下筼筜谷，时汲井中泉，殷勤溉慈竹。>
<明月淡流光，凭阑夜方寂，梧飘金井寒，露下瑶阶湿。>
<我爱西岩好，风光足大观，微波分太液，咫尺是长安。>
<忽忽把臂间，各不负初志，渊明荷锄翁，子云执戟史。>
<反哺乌曰慈，食母枭名恶，如乌莫如枭，人心当自觉。>
<粉壁图仙鹤，昂藏真气多，鶱飞竟不去，当是恋恩波。>
<已费栽培力，又为膏沐容，花神浑忘却，将谓属东风。>
<枕边何所有，一卷仲尼居，无处觅卢扁，应当宝此书。>
<谈禅皆是病，参请不须忙，且看诸尊宿，相传甚药方。>
<坐酌泠泠水，看煎瑟瑟尘，无由持一碗，寄与爱茶人。>
<不假契丹力，踢翻麦饭盂，试看龙衮畔，还有雀儿无。>
<客散太微道，人归黑水西，临流挥短赋，即景试新题。>
<扰扰为形役，未衰霜满巅，幽禽无一事，头上也皤然。>
<触石起肤寸，悠然散千顷，我来坐东轩，妙趣心独领。>
<林中观易罢，溪上对鸥闲，楚俗饶辞客，何人最往还。>
<我祖生文定，杰然继真儒，门风早衰飒，吾弟意何如。>
<空林无人行，下有百年墓，洒扫复何人，萧萧白杨树。>
<谯角呜鸣起，云霞海曙光，东风深院里，满地落花香。>
<垂柳拂征鞍，雨中行路难，河梁一分手，山叠水漫漫。>
<弛檐逢除夕，檀栾共拥炉，把如为客看，还得似家无。>
<珠帘半床月，青竹满林风，何事今宵景，无人解语同。>
<香阁琼峰里，岚光夕易阴，鹤归松色暝，猿啸岭云深。>
<微风动池波，片月来相照，悠然南斗间，寂寞展清眺。>
<香阁影波心，丛云万木深，月明清梵夜，遥应海潮音。>
<牧羝边塞阔，车马华山多，雨露滋仁化，风霜奈尔何。>
<雨林含清风，群峰翠如洗，野猿啼一声，白云在秋水。>
<无日不秋声，新故愁相接，何当一夕风，尽彫千树叶。>
<地本宋相居，宫由素王辟，嘉树既敷荣，澄流复凝碧。>
<偶与云水会，不与云水同，云散水流去，杳然天地空。>
<相约采芙蓉，来往湘江边，湘江雨方重，无晴不见莲。>
<归鸟入平野，寒云在远村，徒令睇望久，不复见王孙。>
<野水竹间清，秋山酒中绿，送子此酣歌，淮南应落木。>
<馀妖屏蛇虺，老屋化金碧，惜无柳柳州，为铭岩下石。>
<小姑戏弄潮，扁舟大于掌，手持青玉枝，撑入荷花港。>
<沧海有神龙，鱼潜在池沼，指顾奋风雷，行霖霄汉表。>
<静处乾坤窄，闲居日月忙，虚空即妙体，独露法中王。>
<窗前瀑布寒，林外夕阳薄，清风何处来，扑扑松花落。>
<石涧鸣笙竽，山翠滴于乳，宜有不眠人，拖篷听秋雨。>
<飞鸟去不穷，连山复秋色，上下华子冈，惆怅情何极。>
<雨里花开过，愁中燕到迟，一春都寂寞，不作送春诗。>
<岩穴如深井，滋润通海脉，灵鳗久蜿蜒，岁事时有获。>
<海蕊烧空艳，山篁拂座凉，胡僧书迹在，指点古云房。>
<多谢青鵻鸟，槟榔要与郎，宁食我橄榄，莫食我槟榔。>
<佛桑新到处，菡萏正撩人，共贮冰纹馆，他乡姊妹亲。>
<酒尽君莫沽，壶倾我当发，城市多嚣尘，还山弄明月。>
<还以金屋贵，留兹宝席尊，江凫啸风雨，山鬼泣朝昏。>
<竹色岂不好，道旁端可嗔，只教寒雨里，将冷洒行人。>
<焦子如天胆，秦王似屋嗔，如何刀机上，活得解衣人。>
<芡实遍芳塘，明珠截锦囊，风流熏麝气，包裹借荷香。>
<春霖卷流芳，霁旭浮远野，白首贞元人，相期古松下。>
<夜值芭蕉雨，时当鄠杜秋，匆匆无一语，相视上孤舟。>
<汝母生邻死，沉痛时未知，祇今怀空席，凄怆泣枕欹。>
<不到能仁久，欣闻赐额还，浮云已过眼，依旧好青山。>
<城头灯影寒，鸦阵声悲咽，东归一叶舟，夜泊松江雪。>
<处士一弦琴，清含山水音，谁从鸾凤啸，识得古人心。>
<下滩若转丸，上滩若移石，难易系所乘，未论迟与疾。>
<青青南涧芹，雪消春已动，如闻修废笕，岩半发流湩。>
<我有骏马图，持附君装畔，伯乐既上天，留与何人看。>
<中流有行舟，似亦得清致，只恐乘舟人，未识月中意。>
<三日三渡江，胡生何忙忙，师弟恩情重，不忍见武昌。>
<科头长松下，垂钓清波里，借问渔者谁，不语亦不起。>
<干时本已懒，胸次况亡奇，若问中林趣，婆娑祇自知。>
<一枝短竹锡，持以供远游，时到伤心处，三振可消忧。>
<隐约开旸谷，坐看云气升，地神如献秀，一色露山棱。>
<挟纩非真纩，分衣是假衣，从今貔武士，不惮戍金微。>
<掩抱复回环，亭居紫翠间，思量天下物，谁更好如山。>
<杨柳今无渚，芙蓉旧有园，请看蒿里地，即是乐游原。>
<秦秦何处乐，独自托孤枝，玉粒知无分，清风也自戏。>
<市上悬一壶，此是长房宅，青雀飞不还，报书瑶池客。>
<宁游屋溪畔，勿傍盗泉边，监竹不食笋，先贤样在前。>
<秋净日晖晖，间行风满衣，寻僧虽不遇，折得菊花归。>
<退之送李愿，归欤两山间，而今乃有此，坐能悦吾颜。>
<花得同心媚，差池双燕飞，应多恋主意，社后自忘归。>
<旱天无觅处，晓云此无数，只消一缕飞，亦可作甘露。>
<空庭俱落木，独有款冬花，伴此山窗静，霜天月正华。>
<芳草怨王孙，竹枝悲楚客，唯有阶下萱，忘忧自朝夕。>
<慕义名空在，输忠孝不全，报恩无有日，归国定何年。>
<寒雪断人踪，千山无鸟声，扁舟欲何适，莫是剡溪行。>
<闪闪落霞边，飞惊去两两，返景入西湾，复照凄罾上。>
<有象本通玄，义不在句读，道人坐高台，忘言对苍岫。>
<客意入灯篝，无诗过一秋，角声吹雨断，人在截云楼。>
<美人杳何处，盈盈隔和水，遥遥云外钟，日落暮山紫。>
<笑向卿卿道，耽书夜夜多，出来看玉兔，又欲过银河。>
<轩外濂溪朵，霜前靖节根，凭阑看紫萼，奇馥隔池闻。>
<物高势必危，人欲乃不小，网罟遍山川，机心及鱼鸟。>
<法士慕观音，想像如或见，我心观世音，常向人间现。>
<昔有吹笙侣，骖鸾上玉宸，奈何无欲地，著得有情人。>
<烟动芦根出，天高雁点微，溪林茅屋晚，遥认钓船归。>
<疏泉浇药垄，枕石听松风，此乐惭专享，无因与客同。>
<笑似乌梅裂，啼如豉汁流，眉间粘帖子，已上是幞头。>
<青山原有约，黄屋本无期，独坐云生榻，闲吟月到池。>
<穆王驰八骏，西上昆仑山，青鸟无消息，碧桃春自闲。>
<钟鸣山川晓，露下星斗湿，老夫梳白头，潘何埙篪集。>
<曲涧泉孤溜，高山云四垂，逢人承问讯，长者是为谁。>
<波平柳苒苒，湖与柳共色，攀条弄潺湲，坐送春晖昃。>
<雨霁景自好，秋深天未寒，可能乘兴否，夏圃一盘桓。>
<梦去长不到，梦来应更难，相逢愁愈惨，不为隔重关。>
<治郡声名远，如何是我诗，青山韶石老，回首尽交期。>
<饮啄行相引，栖鸣炯自如，主人饭脱粟，尔莫叹无鱼。>
<不知身忽轻，巳度青茸表，疏雨何妨飞，林端露清晓。>
<名山多道流，谁是还丹客，东望金银台，海天万里隔。>
<贵贱有定分，勤劳无怨心，若令逢吕武，亦化作姜任。>
<未老思投老，欲归便得归，缁尘今渐远，不上芰荷衣。>
<三珠并一珠，驴马没人驱，岁月甲庚午，中兴戊己土。>
<江水拂镜明，江波蹙鲜滑，湘君少侍儿，烦侬步罗袜。>
<俗阜登台乐，农祥击壤谣，何人知帝力，尔极听垂髫。>
<荒田一片石，文字满青苔，不是逢闲客，何人肯读来。>
<山楹一怅望，恨此云迷谷，仙人不可期，缥缈双髻绿。>
<乐善机应熟，垂声教不穷，江山无尽意，犹在典刑中。>
<霜杵舂清骨，风灯扬梦思，空山悬雨处，断浦落云时。>
<山月共徘徊，山泉酌一杯，诗成无笔写，画石记苍苔。>
<仙人推卦节，炼火守金丹，一上烟霄路，千年亦不还。>
<人牛两相忘，又向桥边去，眼明双鹭鹚，无非是熟处。>
<玉树歌犹在，琼花乐未休，至今水市火，犹似苑萤秋。>
<风潮涌琉璃，露朵纷锦绣，景物故不贫，诗篇况能富。>
<采莲擘莲实，一半是空房，折得同心藕，牵丝何太长。>
<明月照寒宵，湖水白如昼，纵览泊中流，清光应可就。>
<三泖有佳处，孤舟无定居，秋风纨扇底，归兴起鲈鱼。>
<瑞鹿吾所慕，勇决敢不勉，夜来归梦清，疑在啼猿𪩘。>
<漫道从军乐，风霜只独居，三年辽水上，不得一行书。>
<巉巉雪中峤，磊磊标方峭，勿为枕苍山，还当础清庙。>
<蚁斗知将雨，虫鸣觉近秋，衰翁非爱酒，无计奈孤愁。>
<手折木兰花，心忆怀沙侣，坠露玉可和，金盘羞帝所。>
<何劳邺侯书，绕架三万轴，痛饮读离骚，居然名士足。>
<猿猴尝学禅，立德固坚久，能乘狮子游，不为狮子后。>
<妾纫忘忧草，郎佩合欢花，郎去花憔悴，萱草亦生嗟。>
<积风风乃厚，强信终成疑，相逢才半面，便道遇钟期。>
<结屋依林麓，支桥就石矶，青山微雨过，一片白云飞。>
<秋水池塘深，落叶亭台晚，柴门闭西日，山人犹未返。>
<何处芳草多，相呼向深坞，竹外立寒枝，山南又春雨。>
<浪说身如蝶，安能及蝶哉，穿花终日去，据槁霎时回。>
<所谋在升合，顿使骨肉分，易险但相守，素心安可论。>
<王者原无外，残黎莫隐忧，已闻兵马诏，相继下深秋。>
<举头山围天，濯足树映潭，山中记今日，四士集空岩。>
<芳草满陂绿，草中狂兔行，只今罢虞猎，来去任纵横。>
<殿阁无为日，朝廷有道时，椒浮重酝酒，花发万年枝。>
<骢马逝骎骎，苍林荫长陌，怜君楚云外，独作秋江客。>
<松门送客返，栖鹤满珠林，昏黑藤萝外，钟鸣山翠深。>
<南宫吾故人，才名三十年，江城秋日落，此别意苍然。>
<置书营㪷升，大似疏间亲，因之返初服，佳趣迟子论。>
<远村人语寂，幽入卧方妥，夜半闻清钟，明月当楼堕。>
<方我来归日，是君倾盖时，通玄信长者，北海好男儿。>
<浑无针劄处，为君道线路，夜半三足乌，飞上珊瑚树。>
<秋声晚来急，边塞乍寒时，不似江南日，愁多只自知。>
<兰殿光风转，椒涂淑气浓，柳烟添晓翠，花露浥春容。>
<恂恂谢玄微，侃侃宋窦仪，承家与谋国，不竞真吾师。>
<久雨闭陋室，薜荔络败垒，乙子语大慧，我听勿入耳。>
<高江新水生，微月流云度，美人胡不知，相思隔春树。>
<沉水博山炉，积灰如雪霜，何如坐三昧，自薰成定香。>
<笔头开造化，花外越精神，偃蹇蟉龙表，新梢最可人。>
<嵯峨阊门北，朱旗散广川，控带莽悠悠，惨淡陵风烟。>
<博望南行路，昆池杳若天，自怜迁播客，一住巳三年。>
<山深云气多，拨云寻径入，但觉襟袖寒，不知浓翠湿。>
<畏死仕新室，轻生谢季伦，细评投阁者，大愧坠楼人。>
<鹅餐水面霜，人望天边月，水月一般清，前山挂晴雪。>
<落日沧江雨，东风废苑春，莫言三国士，犹胜六朝臣。>
<涕泣谁家儿，白马来何处，不识阿母坟，三匝坟前树。>
<镜里年华模，樽前鬓渐丝，相看只红烛，泪尽寸心知。>
<偪仄何偪仄，官居尘土中，高城与隔尽，惟有一溪风。>
<把烛倩官奴，娟娟入画图，秋声风雨外，照见碧珊瑚。>
<莲华被君采，莲实被君折，相牵俱如丝，如何能遽绝。>
<荒岸烧未死，白云痴不动，极目无人行，浪打取鱼笼。>
<汝到瑶池西，披图问阿母，二室三花间，可着王郎否。>
<鱼鳖甘贻祸，鸡豚饱自焚，莫云鸥鹭宿，馋口不饶君。>
<暂入新丰市，犹闻旧酒香，抱琴沽一醉，尽日卧垂杨。>
<何许一归篷，停篙溯便风，草堂应咫尺，清梦月明中。>
<行须置町畦，禅要著槽枥，覆我千日酒，面君九年壁。>
<白发镜中落，真同近暮怀，但知寒色迥，随处得生涯。>
<祀灶令人富，相传阴子方，安知由至孝，非在荐黄羊。>
<可怜白发人，朝朝望游子，今日忽归来，饮水亦欢喜。>
<青青湖畔草，泛泛波中鸟，杯酒入烟云，断隔秋天杳。>
<闲云两三片，各自东西飞，昨日庐山出，今朝湓浦归。>
<朱弦莫余和，落指空琅然，天风远送将，去作碧岩泉。>
<鸟有戢比翼，木有绍缭枝，谁令侬所欢，差池有别离。>
<野旷晨光发，江清夜气存，大星翻玉斗，落月堕金盆。>
<地僻客过少，林深有鸟喧，坐来生逸兴，明月对孤尊。>
<叠石小峥嵘，修篁高下生，地偏人迹罕，古井辘轳鸣。>
<每嫌明月夜，酒气太薰卿，不若同沾醉，氤氲直到明。>
<明镜偷神秀，菩提犯卧轮，更将旧衣钵，占断不传人。>
<宦海多白波，客路多黄尘，波白解覆舟，尘黄解污人。>
<种竹绕亭下，竹生在亭上，深林不见人，幽禽自来往。>
<堂与碧山对，白云长作邻，日暮白云合，谁见白云心。>
<明月耿清夜，乱蛩啼草根，幽人浑未寝，独自倚柴门。>
<神居阴物护，臬阈捍洪波，莫虑蛟龙怒，年来畏叱诃。>
<避暑茅亭下，清香隔水闻，白莲栖白鹭，独坐到黄昏。>
<溪桥春水生，新蒲绿堪把，茆屋掩松云，斜阳鸟飞下。>
<父今为令系，号泣不停声，彼令亦人耳，而宁不我矜。>
<撒盐乍可拟，刻楮竟难成，妍词觑天巧，应复召邹生。>
<一片亭前雪，何如万壑云，开笼须远适，宁复溷鸡群。>
<人去佩亦去，佩空人自空，情知不嬿婉，犹道有无中。>
<太华一山分，其东为雷首，中有黄河流，波涛作雷吼。>
<千古尹山寺，家风不厌贫，只将这个意，接待往来人。>
<落落梧桐树，何年作凤鸣，试看千古翠，流尽一溪声。>
<岩岩狮子峰，孤坟屹相对，维昔征蛮功，象阵悉惊溃。>
<采采东篱菊，秋香正满庭，定知陶靖节，不读太玄经。>
<幽怀落泮池，古柏守朱户，美人秀疏髯，望望隔烟雾。>
<一棹绿杨湾，金鳞得处难，长江深有恨，不合蹈船翻。>
<闽越曾为塞，将军旧置营，我歌空感慨，西北望神京。>
<一作淮南守，再逢霜艳新，花前今日酒，却是去年人。>
<道人性适真，茅斋卧空碧，种桃岁月深，染遍青山色。>
<三子皆聪明，必然早着声，若能举孝廉，取道过西陵。>
<一曲江南弄，山长楚水遥，江边杨柳树，谁系木兰桡。>
<谁道孤眠苦，孤眠却自强，请看隔宿髻，常是不劳妆。>
<仙翁遗石灶，宛在水中央，饮罢方舟去，茶烟袅细香。>
<地僻人来少，春回花自深，风光拈不尽，一物一天心。>
<歌舞向前溪，前溪明月里，莫道春夜长，春光似流水。>
<采采青荷盘，吸此中秋露，滴露入诗杯，离情不堪赋。>
<骏马绣障泥，红尘扑四蹄，归时何太晚，日照杏花西。>
<可怜一漂母，犹解哀王孙，报语世间人，岂可轻受恩。>
<兵待皇威振，人随国步安，万方休望幸，封岳始鸣銮。>
<兰茗寻旧题，愧我昔好径，妙语为湔祓，清越泗滨磬。>
<社友携诗访，怜予满面尘，么么今出局，不是社中人。>
<读罢偿金记，直疑无此人，唐君解言语，高义不成尘。>
<汀洲碧草生，凫雁动春声，莫上高亭望，能伤送别情。>
<岁去谁能守，山寒味独长，旧乡虽有芋，未必胜他乡。>
<水石两相激，成形不自藏，终惭为兔窟，仅喜作蜂房。>
<山堂夜寥寥，人散歇鸣磬，风声海潮声，大士讲经竟。>
<幼小工刺绣，极知箴线难，秖缘花样古，不耐入时看。>
<用发织郎衣，纵横系胸腹，缚不得人心，千丝那能足。>
<振笛深宫侧，夫人若罔知，可怜东邻女，三载隔墙窥。>
<远水吞天碧，危峰拔地青，何由云树底，挥麈坐茅亭。>
<北枝未春风，南枝先暖雪，吹香祇自怜，驿使音尘绝。>
<水长二三尺，梅馀六七花，明朝须不雨，今晚已成霞。>
<雨后水更明，秋风渐渐声，寒天白露满，江上晓烟横。>
<火齐宝璎珞，垂于绿茧丝，幽禽都未觉，和露折新枝。>
<往事凭诗史，新愁负酒徒，故人音信断，何处觅柴胡。>
<白发三千丈，秋来日夜生，汪伦忽相见，无语各含情。>
<义以维其心，在心常有制，惟为理所宜，不徇情所利。>
<四月新笋长，五月萱草开，日长深院静，独自步苍苔。>
<小瓶防砚渴，埏埴自良工，怀抱清谁见，聊凭一滴通。>
<尔卖梅花庄，我冷芙蓉墅，乐处不得归，归即无乐处。>
<岸阴一泓水，中有神物宅，自送石龙归，至今迎不得。>
<白云留不住，翠霭飞自深，美人潇湘来，与之弹素琴。>
<感激平生意，此心谁见明，与君歌一曲，一半是秦声。>
<着屐步苍苔，萧然尘事少，美人来不来，隔竹闻啼鸟。>
<籓篱不复设，门户洞然开，闲窗无俗物，应只有云来。>
<精室非招提，绣佛何然有，天花座上飞，为问染衣不。>
<风过即安闲，风来即招飐，青青自真如，尘色终不染。>
<莫叹万重山，君还我未还，武关犹怅望，何况百牢关。>
<太平云外客，行采老山中，莫叹秋霜早，君看世上枫。>
<地湿泉流础，庭虚石卧云，井阑行小蚁，蛛网挂飞蚊。>
<顾我虚罍耻，知君馀沥多，庭前有春雪，如此薄寒何。>
<牛背虽安隐，田家亦苦辛，纷纷城市客，谁念牧牛人。>
<人闲境亦幽，鸟鸣山更静，临流玩落花，清兴与川永。>
<心起五湖兴，身轻一叶舟，个中风雨夜，不用转船头。>
<苔青至秋紫，兰紫至秋红，妾自多颜色，承恩岁晏中。>
<下有在藻鱼，上有啅花雀，历历如镜中，时时与心约。>
<人迹真难到，奇花自在生，原皆天女散，安得尽知名。>
<春风吹柳枝，游子别家时，坝上多杨柳，春风吹不吹。>
<帝宫催夕召，萧瑟雨声来，诏传青笠戴，赐酒殿中回。>
<出槛亦不剪，从教长旧丛，年年到朱夏，叶叶是清风。>
<药品用昆虫，遂亏全活功，至今仙未得，只在蜀山中。>
<欲息丹中火，须沈井底泉，何如栽杏实，亦解上青天。>
<茶寇征商急，偷生蔽绿林，江湖自有备，盗贼岂初心。>
<横流四条椽，在世八十年，若要跟寻我，直至白骨边。>
<江水一百里，送君君去时，丁宁桃叶渡，莫唱渡江辞。>
<烟林雨气昏，行客苦迢递，谁知渡溪桥，风尘满天地。>
<江上梅花吐，山头霜月明，摩挲古藤杖，三友可同盟。>
<幅巾是秀才，袈裟是和尚，伎俩人共知，长篇事标榜。>
<今朝吴与洛，相忆一欣然，梦得君知否，俱过本命年。>
<粉堞临江渚，朱桥枕市楼，长吟策小蹇，又度一年秋。>
<竹下倾春酒，愁阴为我开，不知临水语，更得几回来。>
<俯仰视茫茫，天地如许大，不知有何物，更在天地外。>
<旷野惟看树，高城不见人，新梅临水发，照影为谁春。>
<壁下秋虫语，一蛩鸣独雄，自然遭迹捕，窘束入雕笼。>
<莫作等闲想，人身亦最难，灵台犹未雪，前路尚漫漫。>
<麟角煮为胶，续弦弦在弓，担持弦上箭，不射孤飞鸿。>
<学子可怜生，远来参老子，仁智若为谈，指似秋山水。>
<所重一言契，宁悬千里期，他年风雨夜，还意剧谈诗。>
<青云坊下路，万里此分襟，俟有传书雁，相期弋上林。>
<五月黄梅雨，江流尽日浑，谁持渡江楫，隔水唤桃根。>
<拔地一千尺，割城三百亩，中有万玉山，此腹知不负。>
<子从两人杰，此游真胜缘，他年传故事，一叶共湘川。>
<却望冰河阔，前登雪岭高，征人几多在，又拟战临洮。>
<习静心方泰，劳生事渐稀，可怜安稳地，舍此欲何归。>
<纵横连井地，明暗列星图，两角触蛮战，一家瓜葛无。>
<玉检匪颁隆，珠帘馈遗通，更挥谀墓笔，褒赞死姚崇。>
<吾病不忧死，死亦向天归，涅槃随住处，状似铁牛机。>
<成瑨风生坐，孙登月满台，东皋今寂寞，元亮早归来。>
<笳鼓下层台，旌旗转长屿，桥响骛归轩，溪明望行炬。>
<庆吊经过懒，逢迎跪拜迟，不因时节日，岂觉此身羸。>
<水陆花无数，南枝爱杀人，遥持一杯酒，江上酹花神。>
<皇都隔岭表，一万六千里，何时更往来，著此王乔履。>
<人迹不到地，茆茨亦数间，借问此何处，云是九华山。>
<北林无别景，早晚笼烟树，时闻山鸟声，亦足幽人趣。>
<世有千里马，人无九方皋，马来皋已死，天地一声号。>
<白雨乱跌珠，汀云散还聚，凫鹥出菰蒲，迎船飞故故。>
<崖下一泓泉，窈奥不可测，有时灵气生，散作人间泽。>
<厚德承三殿，柔风被八纮，欲知勤俭化，当暑浣衣清。>
<明朝游上苑，火急报春知，花须连夜发，莫待晓风吹。>
<渊明咏三士，讲学马队间，斯道幸不广，石高媲庐山。>
<竹啼非染露，山暝乃疑云，灵瑟传神语，休令帝子闻。>
<鹿卢秘空匣，十载无精光，昨夜飞空去，龙吟大海傍。>
<侍郎情所寄，九酝屈杨枝，酿熟仍亲酌，方成一段奇。>
<月殿春风早，瑶姬试晚妆，为怜□□□，□□□霓裳。>
<昨日专城守，今朝失国人，乾坤如许大，无地著孤臣。>
<温旨再褒荣，王人就咨谂，早晚诏公归，馀波润群品。>
<截作箫君管，携来弄玉家，一吟双凤举，白日赴青霞。>
<平生事幽贞，足迹不出门，岁晚迫饥寒，暂得媒妁言。>
<我屋甘泉洞，泉甘亦自同，独怜生海外，题品未曾逢。>
<凫青点水心，云白杜山口，借问山中人，还知此乐否。>
<二苏翰墨仙，谪坠百蛮里，弟兄对床眠，此意孤一世。>
<毋为陵学山，当为川学海，尹重贵自任，颜乐誓不改。>
<百善至仪真，金汤亘千里，勤将此法行，田畯至止喜。>
<大醉害心风，小醉卧咽呕，世有大先生，一饮石五斗。>
<谁谓三才贵，余观万化同，心虚嫌蠹食，年老怯狂风。>
<仙源何处来，无乃自天上，不然瀑布泉，那得千万丈。>
<绛节朝何所，白蜺空此堂，神仙讵学得，客到彊焚香。>
<结客五陵东，相邀入汉宫，但携龙剑往，不必问雌雄。>
<兽不能加害，倾身障赭红，安知丁与傅，他日鸷于熊。>
<欲向江东去，定将谁举杯，稽山无贺老，却棹酒船回。>
<宇碧净秋烟，清闺思渺然，如何今夜月，不似昨宵圆。>
<万世家为国，长城山作围，试凭骊岫望，秦鹿几年肥。>
<小隐人间世，神仙安可求，吾将炼大药，即次是丹邱。>
<孝行通穹壤，珍祥应鼓枹，是家飞白爵，谁子泥青乌。>
<多愁君自尔，不乐我何曾，西北山如削，明朝约共登。>
<夜来梦失官，青山色为动，无那梦醒时，此身还属梦。>
<春花饶艳色，春禽鸣好音，脉脉花前醉，悠悠别后心。>
<会心不在多，一丘堪偃蹇，始笑武陵人，移住花源远。>
<霜旌一夜发，五岭已全摇，馀事清戎外，秋风待举雕。>
<低声犹掩袖，未许小鬟知，料应无别语，只是说相思。>
<洞房暗薰结，谁作双蝴蝶，夫人独自梦，清露泣寒月。>
<磐石疑溪月，茅檐潘竹风，琴尊随分有，夜夜主人公。>
<凉风昨夜至，羁思日纷纷，飒飒阶叶下，萧萧边雁闻。>
<岁暮风霜劲，路长山水多，闻郎驾船去，愿作楚江波。>
<闲倚白玉床，低头看深井，铜瓶且莫下，乱我晨妆影。>
<山骨短圆棱，初疑削木成，乾坤藏一柱，犹得镇岩扃。>
<岂其伐与国，独不命先君，想得还师去，难堪此语闻。>
<弄晴沾落絮，带雨护园花，有课常输蜜，无春不到衙。>
<双秀云牟实，三眠雪茧丰，无人知帝力，浑在舜弦中。>
<明道虽人人，君须爱明道，莫笑庄定山，徒能改君号。>
<药径深红藓，山窗满翠微，羡君花下酒，蝴蝶梦中飞。>
<谁是杏园主，一枝临古岐，从伤早春意，乞取欲开枝。>
<东阳素足女，会稽素舸郎，相看月未堕，白地断肝肠。>
<手把蟠桃植，何劳羯鼓催，从今三万岁，十度看花开。>
<幞被茧云窝，清虚四天照，门前乘兴来，或有王郎棹。>
<竹外泉声急，松心月色寒，人间推旷绝，只自倚阑干。>
<韩吕真乔木，蟠根与国同，伯泰太史氏，子约大愚公。>
<水似珠珰入，池如玉磬开，临流唯自适，鱼鸟莫相猜。>
<一龛如燕凹，中有貂珰冢，石麟卧青芜，烟交春茸茸。>
<醵饮市珍羞，主进要王谢，千钱坐堂上，不满坐堂下。>
<孤飘插云汉，秀色凌朝霞，安知洞府里，不有蔡经家。>
<有家全募士，无骨可封侯，负却生时相，班超是虎头。>
<春光何烂漫，桃花发满溪，武陵香万树，宁不放人题。>
<昨夜蕊珠宫，鲛人几番泣，幻出水晶帘，疑是道子笔。>
<飞步凌翠微，竦身出林杪，孤笑不可攀，云边数峰小。>
<一路入千山，行人日不闲，那堪霜月白，独宿穆陵关。>
<溪上孤舟月，诗怀分外多，几年尘土梦，今夜总消磨。>
<颜子不贰境，如判桐叶然，一绝不复续，何尝有遗根。>
<恨杀庭前鹊，难凭卜远期，朝朝来报喜，误妾画双眉。>
<江南家家窗，何处无远岫，唯有谢玄晖，眼中揖其秀。>
<晓鸟宿秋枝，连啼急水湄，归舟难久听，莫使去舟知。>
<兀坐松轩晚，秋因雨作声，步檐听不尽，呼酒对愁倾。>
<若论将军勇，神京反掌图，中原数千里，可惜葬西湖。>
<双湖真泽国，千载相公祠，中有钓鱼者，问之俱不知。>
<雪色西蕃马，临流顾影嘶，似嫌金络重，蹴碎落花泥。>
<渼陂名胜在，不欠杜陵诗，云山想眉宇，可似玉堂时。>
<造化管不得，要开时便开，洗天风雨夜，春色满银台。>
<老干矗无容，虬枝蔚相倚，图以归草堂，怡怡有深旨。>
<松乃木之雄，公亦人中龙，何须看画本，千丈在胸中。>
<仙桃千岁红，青爵相因依，知是瑶池使，东来几日归。>
<宝历书推律，春觞颂献椒，年年似今日，三万八千朝。>
<短短长长柳，三三五五星，断云当极目，不尽远峰青。>
<泉石聊复尔，杖屦亦偶然，万化同一适，鱼鸢兮天渊。>
<落日轻风好，扁舟送野亭，近禾分水绿，远塔混山青。>
<虽揽千古书，畏语千古事，白日稍向西，一事一垂泪。>
<月到天心处，风来水面时，一般清意味，料得少人知。>
<山碧花尤好，径长人自闲，锦围春照耀，红雨暮阑斑。>
<丹青工写似，陈湾叠嶂新，我诗君莫笑，还属姓陈人。>
<插花花未歇，熏衣衣已香，望望遥心断，凄凄愁切肠。>
<江头欸乃声，惊散寒云影，渔竿挂夕阳，月照芙蓉冷。>
<鸟独沉啼意，萤低照去踪，艰危吾辈老，寂寞此心同。>
<器重或可胜，道远畴能至，勉效既竭回，羞称愿息赐。>
<落水浮寒石，看痕记旧汀，更寻红蓼岸，都有几䴔䴖。>
<长城万古利，志不在婵娟，魏武一代雄，未忘西陵田。>
<幽径入桑麻，坞西逢一家，编篱薪带茧，补屋草和花。>
<刺心真有志，批颊更何为，试问唐新主，何如亚子时。>
<生来如掌珠，死去委泥土，想是再来人，尔去归何处。>
<忆昔西戍日，夜宿仙人原，风吹野梅香，梦绕江南村。>
<蜿蜿野田中，白鹭静如扫，停鞭问征客，云是居庸道。>
<竹屋草代瓦，决渠泉绕池，客来无所问，取醉更何之。>
<芳园知夕燕，西郊已独还，谁言不同赏，俱是醉花间。>
<师到华阳洞，山华几度开，祇应常救物，却遣世人来。>
<玉管倾杯乐，春园斗草情，野花无限意，处处逐人行。>
<阿五皤然老，尝游五老峰，归来环堵内，高卧对云松。>
<寒梅白如饭，咽之净肠腑，谁如金粟来，能游香积土。>
<翠柳拂金堤，丝丝绾雾低，挂来乡望远，垂处客心迷。>
<霞起冠岭色，瀑下飞空寒，兴公如未赋，胜绝谁能看。>
<草色红泉井，桐阴白板扉，徘徊不忍去，坐待白云归。>
<一两点花吐，二三声鸟歌，书生自知足，好景不须多。>
<缣缃罗几格，无限有奇书，想在中间坐，浑如獭祭鱼。>
<蟹眼候松风，云腴挟霜月，炉下岂常炎，灰飞即烟灭。>
<湘妃祠下竹，叶叶著秋声，鸾凤清宵下，吹箫坐月明。>
<复旦风云合，丹心日月明，江神回朗照，霁色向来清。>
<初日照园桃，盈盈散霞绮，主人窗中坐，颜色宛相似。>
<永巷锁芳菲，春归入燕泥，粉身能报国，妾不爱蛾眉。>
<暖风薰欲醉，帘外日初长，睡起凭栏笑，杨花为甚忙。>
<春天丽春旭，春酒献春杯，树待珊瑚斗，花须羯鼓催。>
<风雪三冬北，江潮二月时，怪今阿那事，不得作春诗。>
<山下一群鹿，大鹿来相逐，啼杀涧下羊，却被猪儿触。>
<手佩黄金印，身藏白玉壶，请看麟阁画，有此璧人无。>
<双雀睡方浓，桃花笑暖风，休惊春梦断，长在彩云中。>
<沉檀应在骨，龙麝自薰心，千载吟蕲竹，清雅少知音。>
<记得别草堂，采采桐始华，银床飘一叶，秋到美人家。>
<霜晕棠梨脸，风梳练雀翎，含毫心欲醉，开卷眼还醒。>
<买鱼问水客，始得鲫与鲂，操刀欲割鳞，跳怒鬐鬣张。>
<数月未论心，此心觉还真，矢以惺惺法，始终奉此身。>
<高人了色空，法界无近远，客来一登临，正好高著眼。>
<编荆为团笼，本以贮木炭，今匪用炭时，聊以助吾盥。>
<昔人钓忘饵，今师亦忘钩，静夜江不湍，孤光送归舟。>
<第功虚药笼，献颂自春朝，畸客无芳思，犹堪赋远条。>
<芳屏画春草，仙杼织朝霞，何如山水路，对面即飞花。>
<寒窗一夜雨，山色几重青，会得静中意，焚香看道经。>
<潮水还归海，流人却到吴，相逢问愁苦，泪尽日南珠。>
<斯文久寂寥，所望未云绝，一夜老头颅，添却千茎白。>
<禅宫门寂寂，庭草无行迹，东风自扫阶，疑是开帘客。>
<野趣偏耽鹤，从容坐翠微，云霄万里迥，健翮任高飞。>
<牧童骑黄牛，歌声振林樾，意欲捕鸣蝉，忽然闭口立。>
<桐江即严江，挺挺念庵宅，安得从明斋，于焉永嘉客。>
<参天宫柏翠，布地禁花红，台沼如文囿，规摹有汴风。>
<茅堂枕江涯，种竹只九个，时有清风来，还同故人坐。>
<程日多清课，操功不厌深，看云消妄相，调鹤息机心。>
<山樵竹里居，略彴才堪渡，落日澹平畴，牛羊点寒暮。>
<一入芜城里，銮舆竟不归，尚馀萤火在，夜夜傍城飞。>
<一尘不动处，万籁无声时，高卧清风里，微吟自得诗。>
<白航张青帆，载侬欢子去，风生柳树间，飘扬落何处。>
<玉斝浮菖细，金盘荐朮香，皇龄千万寿，高拱舜衣裳。>
<紫气金丹晓，青霞玉井春，画牛曾寓意，鸣鹤更通神。>
<无事朝慵起，今朝步月中，呼儿抱瓮出，汲水灌花丛。>
<东望白鹤峰，西引澄虚台，几时释尘鞅，与子终徘徊。>
<微风卷帷起，面面延清晖，无生一话后，日晏不成归。>
<去国三巴远，登楼万里春，伤心江上客，不是故乡人。>
<酸呼复快吟，投者哭且怒，我是好琴人，那知黄柏树。>
<竹壶倾白酒，草阁坐青山，自笑居夷久，逢人语亦蛮。>
<一声长啸处，霜月凄林扉，与鹤每相问，贵人胡未归。>
<云静天如水，风停海不波，请观如是相，夫子意如何。>
<深衣跨羸骖，杳杳春山路，入寺君未知，闲看移桂树。>
<夕阳黯将沉，缺月迟未吐，满眼玻璃堆，翻疑梦中睹。>
<吾墨千金价，曾登七宝床，终身惟守黑，断腕不书黄。>
<银榜青宫里，天风五月秋，应怜耦耕者，曝背向农畴。>
<野烧明荒山，寒林覆深涧，风景役吟魂，忘却浮生叹。>
<失节莫交频，鹿节黄水成，假饶用火烙，滑石镇长盈。>
<清晨览明镜，云鬟正玉钗，但得君前舞，犹胜香径埋。>
<崎岖千万山，踏破青鞋底，何似引章泉，同耕老兄弟。>
<门闭仍逢雪，厨寒未起烟，贫家重寥落，半为日高眠。>
<干城降独蚤，度岭死应迟，守死信不易，偷生亦奚为。>
<裁纨作团扇，纤纤如白玉，岁寒不改姿，持用可郎目。>
<花开能夜合，草发解宜男，对花今有恨，见草祇应惭。>
<何人筑斯堂，刻意在承志，永怀霅川翁，清标作时瑞。>
<忽闻藏夜壑，非复绕阳台，何似行云意，犹堪入梦来。>
<袅袅罥城烟，皑皑积暮天，六花呈此日，三白兆新年。>
<高浪黄牛石，长亭白鹭洲，岭头千里水，何事入江流。>
<美人有所思，江皋静无语，翠袂含香风，翩翩欲轻举。>
<薄薄帘栊日，阴阴殿阁风，无人惊午梦，双蝶下花丛。>
<南伐逾铜柱，西征出玉关，不如茅屋底，高枕看青山。>
<吹火朱唇动，添薪玉腕斜，遥看烟里面，大似雾中花。>
<沙寒雪后天，凫雁将俦侣，独怪蓑笠翁，维舟一归去。>
<鼓楫遵花屿，扪萝憩草堂，门添新竹槛，壁挂旧荷裳。>
<满地清阴匝，扶疏漏日光，凭谁施妙手，水墨写潇湘。>
<扬鞭策羸马，桥上一徘徊，欲拟临涡赋，惭无八斗才。>
<辇路江枫暗，宫庭野草春，伤心庾开府，老作北朝臣。>
<宋贾两名士，茫然立下风，信知古贤圣，多隐卜医中。>
<旅酒冲愁薄，庭梅寓赏孤，偶来清月伴，惟与博山俱。>
<岁岁易相思，五月六月时，莫愁久离别，亦有霜飞飞。>
<静院莺啼竹，幽阑蝶在花，登临转惆怅，斜日两三家。>
<露节老愈苍，烟丛寒更碧，野鸟何处来，点破九秋色。>
<瑶池罢游宴，良乐委尘沙，遭遇不遭遇，盐车与鼓车。>
<佳人如美玉，华裙似春莎，百年被束缚，奈此青山何。>
<棹惊沙鸟迅，飞溅夕阳波，不顾鱼多处，应防一目罗。>
<襄阳白面儿，惯唱铜鞮歌，汉水东流去，英雄可奈何。>
<野月今宵满，小庭人共瞻，却愁人去后，残魄独窥檐。>
<周行松桂罗，狭径多蓁莽，遇莽方回足，何如询路口。>
<泊舟沧江岸，身轻一鸟过，请为父老歌，歌长击樽破。>
<月色秋边白，人心夜半平，一尘元不滓，高枕玩虚明。>
<击楫过瓜洲，楚歌忽风雨，江门春浪生，夜夜蛟龙语。>
<激水四檐鸣，常如风雨声，不须秋节至，纨扇已无情。>
<感君亭子名，辍我疏粝饭，蒿蔚浩纵横，风飘泪如霰。>
<太武求溲处，支祁著锁边，淮风晨裂面，淮浪夜惊船。>
<薜荔长龙鳞，相看似可人，圣朝无艮岳，那值二千银。>
<闭门打乖坐，鹊噪庭下槐，种竹成琅玕，天风飒然来。>
<偃蹇裁修竹，巃嵷立假山，绿涛浮柳色，苍翠压朱阑。>
<远水涵碧波，重山敛暝色，琴客期未来，草堂新月白。>
<边烽巳宁晏，烟水澹氤氲，朝来鹅鹳阵，冲破宿潭云。>
<门前古坛树，树老半无枝，里有百岁翁，不知栽树时。>
<江阔雁不到，山深猿自迷，传闻杜陵老，只在瀼东西。>
<宿云暗溪树，新涨没莎渚，幽人正酣眠，茅堂闭风雨。>
<人信勿自信，人疑还自疑，不疑不成信，暗然为襟期。>
<仁矣文皇诏，悲哉少女书，至今民受赐，非但活淳于。>
<胜游谢车马，从此始青鞋，俗士洗褊心，达人增旷怀。>
<穜稑献新种，祎褕浣旧衣，玉钩随步辇，行看采桑归。>
<访君过云亭，踏足芳草青，鸟声人迹灭，欲将隐姓名。>
<莫以夏日长，光阴何迅速，春蚕容易老，即看茧成熟。>
<暂解金门绂，来窥玉女潭，故人京路外，琼树忆江南。>
<轻素梅留魄，重开六月天，南人虽惯见，北客但垂涎。>
<细雨池亭晚，凭栏水镜宽，西风传信息，一舸独冲寒。>
<追随三十载，艰难愧深情，何处埋尔骨，呼号傍孤城。>
<汉水连天阔，江云护晓寒，青青山数点，最好倚阑看。>
<故人入我梦，相视涕阑干，四海一涂炭，焉用身独完。>
<久作烟霞侣，暂将簪组亲，还同褚伯玉，入馆忝州人。>
<园林夏雨歇，旭日照苍苔，谁见竹亭里，孤坐兴悠哉。>
<渺渺晴烟薄，苍苍古树昏，天涯殊未足，对此暗消魂。>
<素彩发庭阴，凉滋玉露深，谁怜白衣者，亦有向阳心。>
<春水鸭头绿，晓山螺髻青，王孙旧游处，云重树冥冥。>
<国破不共天，军行却扫地，一言活万人，三泖终吾志。>
<倚筇南山巅，却立有晚对，苍峭矗寒空，落日明影翠。>
<憔悴异灵均，非谗作逐臣，如逢渔父问，未是独醒人。>
<可是武陵溪，春芳著路迷，花明催曙早，云腻惹空低。>
<国亡身亦虏，却载五湖槎，借问西施女，何如张丽华。>
<白云山下泉，几年石中韫，但见玉色明，孰能究其本。>
<金山妙高台，飞到峰头住，逢师卓锡声，不敢复飞去。>
<闲步驿庭前，今夕是何夕，松风洒客衣，花露滴苔石。>
<家住青溪口，门邻白石郎，小姑洗手处，艳绝独闻香。>
<君才高一时，从我计已左，要追庄惠尘，挥麈论然可。>
<春风孟城坳，年年自花柳，当日倦游人，何处谈空有。>
<偏识秦楼意，能照玉妆成，花发无冬夏，临台晓夜明。>
<刲股如为孝，还应载圣经，莫明柳子意，因甚取残形。>
<知静求难静，忙心不可闲，艳阳天地热，思暮日衔山。>
<大抵怕青黑，兼忧喘息粗，神功也不救，迟治气全无。>
<村村喜麦黄，南风散初暑，古岸绿阴中，行人自来去。>
<远客经时节，孤舟积雨寒，无心争道路，嬴得梦魂安。>
<春帆挂惠风，春江浩东注，旌麾江上来，特为寻春驻。>
<鸥鹭之与侣，竹石之与居，子虚亡是公，付之渴相如。>
<城头吹玉笛，城下唱渔歌，为问南征客，其如烟艇何。>
<寿拟南山祝，春从北斗回，物华欣向泰，厚德发生来。>
<相好全如梵，端倪祗为隋，宁同蚌顽恶，但与鹬相持。>
<晖晖蓝田山，山下多绿玉，安得结茅茨，林间许容足。>
<清风下沧洲，泠然六月秋，错疑白石走，乃是夜行鸥。>
<陇水鸣幽咽，陇山不可攀，何缘牵梦到，夜夜绕秦关。>
<傲雪怜幽质，迎风动暗香，不缘花底坐，那觅寿阳妆。>
<积雨有馀润，游云无定阴，燕飞华屋静，莺啭碧窗深。>
<箭漏日初短，汀烟草未衰，雨馀虽更绿，不是采苹时。>
<带水摘禾穗，夜捣具晨炊，县帖取社长，嗔怪见官迟。>
<与卿似芙蓉，花叶相偶生，摘花莫摘叶，花是叶所成。>
<泽畔三生魄，花间独醒窠，摩挲苔上醉，驱遣睡中魔。>
<虽无十杖花，不让玉井水，主人似濂溪，霁月光风底。>
<愿作云台镜，团圆誓不亏，朝朝绮窗里，相对画蛾眉。>
<无事亦波间，孤舟觉自闲，树边春雾敛，尖露几重山。>
<苦雾藏春色，愁霖病物华，幽奇无可奈，强釂一杯霞。>
<无情一夜雨，漫送春归去，野鸟独相怜，落花衔上树。>
<门巷雨萧萧，黄昏掩寂寥，曲终人不见，花落梦无聊。>
<万古一死生，谁是长年者，我何良叹嗟，短褐即长夜。>
<楚山直丛丛，木落秋云起，向晓一登台，沧江日千里。>
<缘堤十数家，萝蔓相萦带，亭午闻鸡声，翛然白云外。>
<即此是庾冰，醉棹舞波面，何似宫亭湖，为我觅如愿。>
<吴公台下路，风散野棠花，莫怨游魂远，芜城亦帝家。>
<白白沿江苹，青青连堤柳，渔翁莞尔笑，是笑行人否。>
<蛙吹儿童事，重开已汗颜，更须留近作，待过十年看。>
<坤舆聊底定，鼎祚又更新，五代无真主，世宗差可人。>
<幽人读书处，皎皎霜月烂，香影不可掇，高花在岩畔。>
<萧生读书处，有此双琅玕，永日吾伊静，晴空看翠鸾。>
<七里城南路，斋祠宿下房，远烟晨燎地，斜日夕牲场。>
<寒梅放旧枝，积雪散涟漪，蹇驴公且下，坭滑不堪骑。>
<楼前湖水平，楼外四山青，楼中经一卷，堪醉不堪醒。>
<飞廉日扫除，预知尊者过，不令有尘垢，污此石盘陀。>
<日日船南去，飙轮忽向东，舟人喜相报，正是渡江风。>
<日暖春波绿，湖平一镜天，船船载歌舞，争向绿杨边。>
<衲衣留侠气，不独是深慈，中夜闻相忆，床头白月知。>
<凤翅摇寒碧，虚庭暑不侵，何因有恨事，常抱未舒心。>
<潭心有伏龙，急溜和云溅，头角何时成，愿借风雷便。>
<客里有底忙，申旦不成梦，远归胜新昏，还君春睡重。>
<正此恢台夏，园池绿荫交，高荷擎羽盖，新笋出旗梢。>
<仗节朔庭回，建议光明入，尽得强敌情，何人敢轻袭。>
<万物无无里，斯亭亦偶然，道人闲不过，聊尔弄湖天。>
<浅白睡时妆，轻清雪后香，忆曾相见处，江店月昏黄。>
<故人行迹灭，秋草向南悲，不欲频回步，孀妻正哭时。>
<受戒不捕鼠，听经如欲应，谁知两溪畔，今日送亡僧。>
<入山处士住，出山处士去，深树满成阴，不识家何处。>
<濯发泉水碧，更坐洒天风，麋鹿不相避，同在此山中。>
<向夕问舟人，吴江将至否，须傍微月中，系船好沽酒。>
<巫峡有雄风，菊天多细雨，知我欲登高，先期洗尘土。>
<茅檐入幽径，风雨聊可栖，喜无车马喧，而有耒耜随。>
<城上风威冷，江中水气寒，戎衣何日定，歌舞入长安。>
<万里赴戎机，关山度若飞，朔气传金柝，寒光照铁衣。>
<密网萦蛛丝，一上一回迟，羊肠九折坂，君行已几时。>
<堂堂淮阴侯，夫岂哙等伍，放翁评此本，可作兰亭祖。>
<死别日益远，年衰梦亦无，忽开旧诗卷，泪洒白髭须。>
<新秋入古寺，凉气何清越，树杪夕阳微，山蝉鸣不歇。>
<南起云关口，萦纡上草堂，天风发清籁，山月度寒光。>
<日落三江水，天晴五老峰，潮来初过雨，坐久欲闻钟。>
<注想待元老，识君恨不早，我家柱石衰，忧来学丘祷。>
<海岛五百士，刘郎庐亦深，不似阿罗汉，神通无处寻。>
<谢家明月里，曲曲是芗林，不用东山妓，云停翠幄深。>
<攲枕闻春雨，闭门见绿阴，可人歌扇底，犹有惜春心。>
<儿小方垂鬌，能争掌上梨，双双初学语，恰似乳莺啼。>
<梁国衰微后，徵君隐逸时，至今风味在，试听野猿悲。>
<待诏久公车，囊装半已虚，雄文虽雅丽，未得似相如。>
<春气生阶草，轻寒破腊梅，捲帘娱瑞雪，公子正多才。>
<一心具万有，神理贯三才，争似虚空说，松阴打坐来。>
<舍瑟声不传，咏归声在道，风乎野水滨，夕阳转芳草。>
<澧浦月浮津，曾逢解佩人，至今香露夕，思杀楚乡春。>
<子真冠已挂，全性市门中，未肯营妻子，仙人让素风。>
<小阁枕鸣泉，青松覆峻岭，刁刁一夜风，泉声在山顶。>
<野桃满墙花，春雨一林竹，抛琴着蓑出，前溪饮黄犊。>
<幽圃知何处，青山东复东，芙蓉黄玉蕊，还与海榴同。>
<绿水濯吾足，青山挂吾瓢，童子衣荷叶，柳下来承蜩。>
<偶逐武陵人，移家来绝𪩘，日暮碧桃花，沿洄出深涧。>
<泸戎瘴疠窟，闽粤山水乡，如何产此物，烂然照炎荒。>
<徵赋常登限，名山管最多，吏闲民讼少，时得访烟萝。>
<万化曾无间，真机宛自灵，白云盘作盖，青嶂列为屏。>
<风光何处好，草木弄春晖，可怜千里客，未换薜萝衣。>
<尽日楚江𣸣，钓竿把成趣，岂不在得鱼，江空且归去。>
<不是王猷宅，如何竹树幽，山阴夜来雪，有兴也回舟。>
<狎鸟携稚子，钓鱼终老身，殷勤嘱归客，莫话桃源人。>
<积李崇桃树，鸣鸠乳燕时，平生华夫子，直道岁寒痴。>
<远岸冻云落，高林寒日斜，前村昨夜雪，闻说有梅花。>
<玉刷清秋迥，雪翻碧海孤，无因击大野，仄立动愁湖。>
<滩浅争游鹭，江清易见鱼，怪来吟未足，秋物欠红蕖。>
<剩有溪山树，书楼迹已陈，故人不可见，绕树一悲吟。>
<主人爱此君，手植三十亩，明月落空庭，清风来短牖。>
<雨里含愁态，枝头缀玉英，为花更雅目，变乱药中名。>
<帝历千年统，神州百代居，但看今日事，莫信古人书。>
<人闲无俗累，日与花为友，恶客应不来，琴尊落吾手。>
<映门淮水绿，留骑主人心，明月随良掾，春潮夜夜深。>
<游衍趁良时，欢心慕浴沂，饱眈山水趣，书罢更留诗。>
<箬叶舟能大，桃花水正新，了知鱼有乐，袖手捲丝纶。>
<四海佛宫阙，三峨不待夸，山深龙听法，野迥鹿衔花。>
<佛身满法界，金色从地起，若人加庄严，其福亦如是。>
<昔日将军第，空园有暮鸦，叩门无个事，只为乞梨花。>
<东是和尚矶，西是道士洑，那能教小姑，不就彭郎宿。>
<苦菜敷新叶，高槐偃旧枝，三生草庵主，故与此山期。>
<壶中别有天，谷口浑无事，一枕八百秋，风雨轰雷鼻。>
<春半花全退，诗人尚道迟，惟应读书苦，声调作吾伊。>
<杜老情何恨，东风夜雨春，炊粱留客款，剪韭荐时新。>
<研山不复见，哦诗徒叹息，唯有玉蟾蜍，向余频唳滴。>
<美人隔江干，咫尺不相见，终日望秋鸿，忽已来春燕。>
<天澹鸟飞飞，山青云杳杳，道人默坐时，楼阁空中小。>
<国老辞机密，阉儿叩绪馀，殷勤传一诀，莫遣上观书。>
<有客为我言，此是菊花岛，已卧三十年，山中采碧草。>
<茧馆桑阴合，新丝已上机，忧勤不知暑，亲织衮龙衣。>
<小屯不知名，土屋十数家，少妇时出汲，黄沙没弓鞋。>
<剪玉酥花细，盘金彩胜宜，六宫呈妙巧，春日颂春祺。>
<夜深秋洞里，风雨报龙归，何事触人睡，不教胡蝶飞。>
<世途何嵚巇，物情知时变，玄穹默无言，浩叹时仰面。>
<芒种在今朝，君行岂不遥，农夫欢倒极，雨立迓星轺。>
<瑞麦登时物，香蒲荐寿祺，珠囊新样小，蹙就葛覃诗。>
<浮钵来沧海，幡然厌世尘，补陀崖畔月，长照定中身。>
<下田已鸥没，上田更龟坼，欲知雨未已，看取云泼墨。>
<水击三千里，鹏抟九万程，不应栖隐地，犹待卧龙耕。>
<孤素发残枝，非关比众迟，殷勤胜菖叶，重叠为农时。>
<小桥坐濯足，涧狭水流急，源头夜雨多，落花漾露湿。>
<流水与高山，泠泠十指间，清风明月夜，白鹤自飞还。>
<落叶惊秋早，断鸿天际闻，遥思鹿门侣，愁看岭头云。>
<结宇题三藏，焚香老一峰，云间独坐卧，祗是对山松。>
<野雀振双翰，卑枝立自闲，莫愁风力紧，绝胜纥干山。>
<阁前到公石，独立良亦难，何限凌霄花，冰霜共严寒。>
<朱阁非新构，青松只旧林，佛澄今巳逝，无复听铃音。>
<天远秋无际，江空夜不惊，双飞复双宿，风雨莫孤征。>
<片帆非汉川，北风迎秋景，烟澹石城高，记得古名郢。>
<百年常得意，四海一身轻，诗酒频堪使，茅斋岁暮情。>
<嘉瓜引蔓长，碧玉冰寒浆，东陵虽五色，不忍值牙香。>
<霞明鸟声起，行人语中路，微微林下风，泫泫花上露。>
<西陵花深处，旧是情人路，湖船不出湖，愿欢寻故步。>
<我爱梧桐树，枝浓露不晞，秋声一夜至，叶叶逐风飞。>
<絮扑芙蓉苑，华开太液波，黄头吹月笛，棹影落天河。>
<常凭未发天，好令直如弦，忽忽初念转，照照却惺然。>
<嘉树压繁阴，流芳阅荏苒，念昔植者劳，愿言留勿剪。>
<双鲤何年刻，悠然鬐鬣全，登临忽怀远，尺素若为传。>
<子相足周旋，破此家产丰，阴功谁为书，得来华阳中。>
<秋花新气味，秋月旧襟期，独唱花前曲，闲倾月下卮。>
<我有心中事，不与韦三说，秋夜洛阳城，明月照张八。>
<薄薄沈熏骨，英英玉炼颜，恼人风味别，斗帐梦中闲。>
<汞可点为金，铁可浸为铜，勿使钟官知，一朝比仙童。>
<流水看不厌，况兼溪上山，倚阑终日坐，红叶拥柴关。>
<山色乍有无，江光递明灭，夕阳大道傍，行人读残碣。>
<内厩玉花骢，班班喷肉騣，奚官新浴罢，沙苑踏春风。>
<采藕平湖上，藕泥封藕节，船影入荷香，莫冲莲柄折。>
<山泉两处晚，花柳一园春，还持千日醉，共作百年人。>
<秾华敢争先，独立傲冰雪，故当首群芳，香色两奇绝。>
<四十年前路，三千里外心，人生几两屐，闲处万黄金。>
<江南仲冬天，紫蔗节如鞭，海将盐作雪，山用火耕田。>
<神物本天用，寒山深见底，不得抱珠眠，明年春雨里。>
<西风裂天荒，银河翻巨浪，残月东海头，至今不敢上。>
<抱琴深樾里，读书清溪上，君看城市中，红尘深十丈。>
<行乐三春好，春来转剧愁，乡心悲远望，莫上最高楼。>
<闲事莫轻涉，困来思吃茶，谁将双蛱蝶，管领野棠花。>
<夫子固真亮，刚劲如何远，玉骨定含秋，出语便清婉。>
<长者施法衣，山僧肩上搭，有口今懒开，只凭衣说法。>
<小阁临僧坞，容身慕鹤巢，乾坤随俯仰，君相不容交。>
<苍翠满石壁，闲来秋兴浓，山居有诗料，多在夕阳东。>
<青泉出山下，到海流不息，愿与君为友，果行而育德。>
<南极无霜雪，深冬不似冬，冲冲意如醉，宁是酒为容。>
<抱瓮汲晨井，灌余烟景微，独坐卷修绠，园芳犹满衣。>
<玉笋谢朝班，西风海国寒，无人知苦节，落日下长安。>
<虽无鹦鹉鸟，亦欠琵琶姬，纵使敲方响，獠奴佯不知。>
<蜿蟺双苍龙，石潭下无底，时时戏明珠，夜光照寒水。>
<素月挂西楼，楼前春霭浮，罗衣试轻煖，长夜倚箜篌。>
<陶令贫无酒，郎言菊也无，家僮烧柿叶，邻舍送茱萸。>
<苔积岩梯隐，松深石洞开，云山随处好，尘世几人来。>
<一别关山隔，相逢未有期，书来知勿药，欢喜偶成诗。>
<下壑疑无地，高崖恐接天，端殊益州驭，敢尽祖生鞭。>
<浑沌复轮囷，全无斧凿纹，门临五湖水，坐纳四山云。>
<几转到青山，数重度流水，秦人入云去，知向桃源里。>
<庭萱既荒芜，彩绶委尘土，子叹予咨嗟，寒窗夜风雨。>
<青青丘陇上，晔晔紫芝芳，众草惊秋色，云根不著霜。>
<方深区内缘，久负社中约，惆怅莫钟声，徘徊度林薄。>
<渔翁渔海上，愧负百年心，乍别同心友，离情海未深。>
<经宵即出洞，密偈付藤萝，时有松风至，为僧发浩歌。>
<茅舍雪初消，幽窗夜方静，美人期不来，月照梅花影。>
<门前桑柘枝，中有千锦机，游人不回顾，桃李独成蹊。>
<山中何所事，傲骨自能尊，惟有东风好，依然到席门。>
<石洞出云根，触肤云自至，壁垒虽怒飞，只作等闲事。>
<朝送山僧去，暮唤山僧归，相唤复相送，山露湿人衣。>
<二葛继成仙，犹存炼丹处，有时化鹤来，徘徊不知去。>
<袅袅云中路，沧浪四面开，诗人吟不得，唤作小蓬莱。>
<长官衫色暗，玉雪久甘贫，为问江西月，如君有几人。>
<莫出前溪去，随宜下钓钩，风波苦不恶，鲈鳜满船头。>
<壁峭云飞翠，林疏橘露金，境开浑自适，秋晚岂胜吟。>
<吾亦怜吾竹，孤清人未知，向来多俗病，全得此君医。>
<大雪天地闭，穷阴渺寒滨，谁知江南信，已作明年春。>
<秋黍白唐肥，卑栖不解飞，凉风吹短翼，浑似卜商衣。>
<五夜风吹露，林间鸟唤群，钟声和月落，惊起四山云。>
<绿藓寒逾碧，山鸡湿不文，江樯三十丈，穿上屋头云。>
<乘震司春令，先天布政经，人时颁凤历，农事视龙星。>
<城外升山寺，城中望宛然，及登无半日，欲到已经年。>
<仙境非人世，云山终古青，夜来春雨足，斲得松根苓。>
<且唱还乡曲，初非衣锦衣，不须华表望，丁令此时归。>
<蔌蔌碎金英，丝丝镂玉茎，步摇钗朵见，老眼为增明。>
<南来北往客，驱马度梅关，自笑红尘里，生涯不暂闲。>
<海内文章选，人中道德师，争教衰病足，不到凤皇池。>
<相见长松下，劳劳语未闲，料应无别事，只是说溪山。>
<纨扇写寒梅，怀袖微香发，山僧骨相清，对之双幽绝。>
<释子能儒言，迥出惠远上，庵中阅遗编，光焰高万丈。>
<夜窗宾主话，秋浦蟹鱼肥，配饮无钱买，思将画换归。>
<草风兼沙雨，依约渭河边，昔人宁唤渡，绝唱颇清绵。>
<水风披玉蘤，溪露泫瑶津，花意如师意，宗雷社里人。>
<千钱租鸭步，争向女官沙，食罢三秋粒，禾生又海涯。>
<系缆石城下，恣吟怀暂开，江人桡艇子，将谓莫愁来。>
<侵床绿意多，过牖松花落，草堂一编诗，送客不下阁。>
<溪上风欲来，扁舟归渐紧，不暇问桃源，赖是柴门近。>
<海内交游多，何人可与语，我欲知姓名，东西南北去。>
<何事当清世，归来咏考槃，近闻新住处，不似在长安。>
<阳进升君子，阴消退小人，圣君南面治，布政法新春。>
<懊恨春别时，花开满大堤，出门消息断，那听紫骝嘶。>
<蟠桃已卸花，木绵欲飘絮，东皇更闹春，细洒交梨雨。>
<路傍逢古梅，元是旧相识，花萼知几多，萼萼相顾惜。>
<荒径惑东西，回环极翠微，空持征鸟意，长作准绳飞。>
<丑妇易为洁，愚儿多守纯，天将恶文采，万物恐无春。>
<陆子江海人，所愿守节死，潮生钓濑边，月落菱歌里。>
<数终还是福，道尽更何言，子到康民处，方知鞠育恩。>
<密壤穿根蒂，风霜亦饱经，如何纯白质，近蒂却微青。>
<野店小桥外，黄昏欲雪时，一声谁侧耳，千古唤愚痴。>
<楚塞望苍然，寒林古戍边，秋风人渡水，落日雁飞天。>
<来经三岛外，赐出五云中，但保琅玕节，真乘阊阖风。>
<幽卧一禅榻，无人共白云，山泉与溪水，偏遣夜深闻。>
<日出当中夜，红轮十丈馀，海波烧尽赤，掩映是扶胥。>
<条风故清淑，未用蒲葵扇，击楫歌沧浪，落花随片片。>
<怪来妆阁闭，朝下不相迎，总向春园里，花间笑语声。>
<种蔬苦培深，戴甲久未出，不敢重爬搔，勾萌嫩方茁。>
<地非七里滩，名乃千古同，神仙聊戏剧，何有一丝风。>
<美人睡不足，春愁奈若何，垂丝绿窗下，聊为绣春罗。>
<当年赫曦台，移治在兹岭，寥廓无四邻，三光疑倒影。>
<带雪南山道，和钟北阙明，太平当共贺，开化喝来声。>
<黄叶长亭下，青山驻马前，离心将别酒，共酌使君泉。>
<胡风千里惊，汉月五更明，纵有还家梦，犹闻出塞声。>
<古木不成林，风含太古心，不须枝与叶，自可作悲吟。>
<值乱行何适，随缘住亦安，能将石虎辈，只作海鸥看。>
<偶结清净缘，幽斋种薝卜，凄迷月色下，馨香不忍触。>
<潇洒三君子，是伊亲弟兄，所期持大节，莫负岁寒盟。>
<何人望大堤，独宿倚楼啼，应同举案妇，不是下机妻。>
<汝携王孙诗，为标国香集，将过沅澧间，秋兰见应泣。>
<我心不可规，滔滔谁与游，向来秉大雅，今复成一丘。>
<弄玉侯家女，双飞出渭城，道逢王子晋，却笑独吹笙。>
<晚过三江口，江空水急流，船头灯火起，只尺是黄州。>
<风静烟涛息，云深石径长，江山一日话，城市几回忙。>
<湘水接洞庭，秋山见遥碧，南阜时一登，搔首意无斁。>
<移植自西南，色浅无媚质，不竞灼灼花，而效离离实。>
<寒釭融白脂，冻焰结红豆，草有问字人，明朝能载酒。>
<楼阁明丹垩，杉松振老髯，僧迎方拥帚，茶细旋探檐。>
<闲闻竹上雨，疑是花间露，何以遗所思，秋风飒迟暮。>
<乍作槿花看，荣枯漫自繁，谓桑来佛土，何补一丝寒。>
<只影淡烟笼，杜鹃枝上红，梨花风雨后，人在月明中。>
<丈室十一尺，闽山数百层，春风近梅柳，腊水漫沟塍。>
<借郎画眉笔，为郎画纨扇，纨扇置郎怀，开时郎自见。>
<闲斋面潇洒，欲谢尘中绿，四坐杳无际，此心方淡然。>
<云水阁云峰，斜通幽鸟径，巨石莫相寻，茏葱看隐映。>
<会昌湖上客，今已化为尘，一束青刍奠，空思如玉人。>
<自爱篱边菊，餐英待晚芳，盈樽多秫酒，客坐但传觞。>
<暑穫岂不劳，称心固自好，何如青云人，冰炭满怀抱。>
<低空银一钩，糁野玉三尺，愁绝水边花，无人问消息。>
<夫容临清水，露下颜色冷，山斋人未眠，独步月中影。>
<百年不敢料，先后无丑好，绝境与谁同，飘泊南庭老。>
<迢递步暑来，高情重为别，匆匆话莫穷，努力男儿节。>
<见山真见山，翠满檐楣间，屏几漫画障，意足水墨闲。>
<邑令直为尔，争如相国荣，可怜留母养，不忍听兄迎。>
<小蛮扳紫翠，香雾湿罗衣，点滴留痕在，伤春心自知。>
<氤氲帐里香，薄薄睡时妆，长吁解罗带，怯见上空床。>
<云从溪北生，雨过溪南响，溪上蓑笠翁，倚阑看水长。>
<何处飞红叶，深宫不见秋，可怜双眼泪，空对御沟流。>
<元会千官集，新春万物同，测圭知日永，占岁嘉时丰。>
<秀铁压肩寒，中原思未报，何日扫边尘，别裹朝天帽。>
<欲羡农家子，秋新看刈禾，苏秦无负郭，六印又如何。>
<南京一登眺，朔雁正来宾，好去长淮北，殷勤访故人。>
<故山不可到，归梦到天池，想见山中叟，磨崖待我诗。>
<沿湖九里松，行客忆江东，尽扫炎天热，门深太古风。>
<东池种莲子，红白间稀疏，夏木阴成后，君看锦不如。>
<尽道春多雨，伤摧花鸟空，不知春态度，尤在绿荫中。>
<南极注生气，音官协夏钧，良辰五日永，景福四时新。>
<巨石含光景，东蹲直海门，仙人何日下，晞发候晨暾。>
<昔年池满地，今见屋耽耽，不结莲花界，龟鱼死未甘。>
<白日经檐短，风霜吹客衣，梅梢惊岁晚，沙际看春归。>
<褰衣涉江水，相趁渡沙觜，沙水白茫茫，不知江路长。>
<冷艳吐金英，疏香入玉斝，偏宜处士居，不种朱门下。>
<山鸟劝人饮，山蝉笑我狂，归时兴未尽，不得看斜阳。>
<冷官冷如冰，糊口仅廪稍，藜藿得好客，欠馀不拟较。>
<带露色鲜妍，相看我独怜，休言滋味薄，清淡胜腥膻。>
<夜半山雨来，梦觉还复息，寥寥檐溜空，时闻断续滴。>
<紫竹掣冰丝，繁声厌靡靡，阿谁瘴乡来，传得蛮人语。>
<画舸便春涨，骄骢惜障泥，归欤何所惬，烟柳子陵溪。>
<草深香径合，花冷屟廊空，惟有吴宫水，春城四面通。>
<一棹沧江上，烟流带浦沙，小桃通细涧，别浦入荷花。>
<前林远杵歇，别院疏钟起，行人与居人，同在秋云里。>
<吹笛关河夜，衣裳清露滋，谁能见秋月，不起故山思。>
<独妙先天学，恭惟击壤翁，返观心是易，万化出胸中。>
<倏来仍倏往，亦知事非的，其奈尔兄云，佳人难再得。>
<莫催桃叶艇，去泛秦淮色，有兴展此图，一挂高斋壁。>
<蜀酒能袪虑，昌阳解引年，楚君为楚节，湘客念湘船。>
<高原耕种罢，牵犊负薪归，深夜一炉火，浑家身上衣。>
<老僧七十九，自说少游方，试问章山景，炉添一炷香。>
<把酒清江上，扁舟送夕晖，行云杯里度，白鸟镜中飞。>
<前日神州尹，声华掩赵张，春风长有待，难树是甘棠。>
<双双水中凫，食饱不出水，灵凤来何时，鸿鹄志万里。>
<水树春烟重，庭花午影圆，人边无限地，鸟外有馀天。>
<我爱通羊好，青山便是城，白云深处宿，一碗玉泉声。>
<破落古关城，犹能扼帝京，今朝行客过，不待晓鸡鸣。>
<景淡花初落，寒生海上潮，门前归北路，微雨柳垂条。>
<漠漠野田草，草中牛羊道，古墓无子孙，白杨不得老。>
<鸿雁天边过，脊令原上飞，寻声还顾影，次序不相违。>
<故国山河在，孝陵秋草深，寒云自来去，遥望更伤心。>
<下床着新衣，初学小姑拜，低头羞见人，双手结裙带。>
<矻立应千载，传因海眼成，蓬莱水清浅，曾不见敧倾。>
<元夕人间重，冥冥暮雨闻，眼前歌妓散，疑是楚行云。>
<到治一万里，使君行莫迟，梅花开树树，不是向南枝。>
<子羽力扛鼎，诸侯屈膝臣，能从小儿语，尽活一城人。>
<大地浑如镜，森罗影现中，清辉凉彻骨，疑是广寒宫。>
<吾病不忧死，死关大法衰，于今行古道，舍我其为谁。>
<野竹蒙荒堑，寒花乱废墟，秋郊足幽事，直欲带经锄。>
<夏云多奇峰，高低千万重，巫山何处是，神女竟难逢。>
<节将飞飏去，牙郎卖弄馀，唐臣不负国，惟有一尚书。>
<南武千年国，将军百尺台，何人通越路，西引夜郎来。>
<不求玉杵杵，不要水银银，但祝未来世，长为无病人。>
<流水随云去，宛然山共移，乾坤安置好，犹自作闲疑。>
<不信湘中好，江山天下稀，如何万里客，终岁澹忘归。>
<五老攒一峰，五峰尊一老，奚必商山翁，穷岩拾芝草。>
<雪霁雨霏霏，关河雁影稀，乡书何处达，归梦逐云飞。>
<鱼食白云影，不知花满潭，持花作香饵，却被白鸥衔。>
<高楼坠绿珠，恶客碎珊瑚，未抵春寒夜，贫翁丧故襦。>
<芦苇压春潮，垂杨系短舠，东风猿唳苦，明月夜萧萧。>
<鹤肯从坡老，鸠能感醉翁，老夫曾化蝶，飞入百花中。>
<笠雨湿蓑烟，头陀行已圆，一桡横到底，不踏浙江船。>
<鸡鸣耿不寐，展转待明发，童子看窗前，犹言有残月。>
<人与天地参，一诚贯枢纽，会到得一时，造化在予手。>
<上马入皇城，嫖姚典禁兵，犹言恩宠薄，下马坐团营。>
<频登采芹亭，所乐非山水，君今去我东，愁绝重来倚。>
<寂寂万山底，晴岚晏犹氛，驰心惟魏阙，玉帝捧黄云。>
<常产常心论，平生不谓然，晚知苏季子，佩印为无田。>
<钟律及星历，军师兼井田，方圆两图在，万古立鳌天。>
<叶底留残雨，丛边泊小舟，夜声才索索，应是报新秋。>
<节物临寒食，莆丘冷淡新，院落寻香雪，京华生软尘。>
<大父无恙时，刻意教子弟，归扫松楸下，泪我万里涕。>
<三年寄百书，几书到我屋，昨夜梦中归，及见老妻哭。>
<子于亲在日，叱咤不闻声，既曰见而说，应无学未能。>
<贫贱可余置，死生无彼抛，遗书曾不博，斗粟与枝巢。>
<愿君若琼木，一身作五香，朱火欲尽时，芳气犹飘飏。>
<秋来开几丛，宛见晋人风，折向东屏笑，樽中酒可空。>
<南浦随花去，回舟路已迷，暗香无处觅，日落板桥西。>
<瓦流双涧合，帘压乱山青，佛刹蟠深崦，渔蓑散晚汀。>
<深山数间屋，沿溪别路通，四望云烟合，移茅思欲穷。>
<门拥千峰翠，溪无一点尘，松风清入耳，山月白随人。>
<兰为仙姬名，升云女几山，玄景入天上，名字留人间。>
<要识披图际，还同枉驾时，未应成否论，汉德有兴衰。>
<路盘重𪩘上，寺值两崖间，泉水依然在，真僧去不还。>
<鸣蛙千鼓吹，修竹万琅玕，日下欲归去，溪光生晚寒。>
<竹暗笋无数，江晴水有痕，田蛙喧麦陇，野犬卧柴门。>
<人市事何杂，山居日倍长，柴门无过客，花草自生香。>
<若把夫子论，无惭贞惠文，不应其子戌，至自请于君。>
<丹山有彩凤，仞立已多年，庭除岂栖止，览德下苍烟。>
<堂下肃且清，琴声淡而古，学道则爱人，岂独闻其语。>
<寒食多风雨，年年苦欠晴，凄凉麦盂饭，不到北邙茔。>
<鸱得腐鼠吓，犬笑狡兔死，唾手功名场，不知忧患始。>
<少室尽西峰，鸣皋隐南面，柴门纵复关，终日窗中见。>
<荒山秋日午，独上意悠悠，如何望乡处，西北是融州。>
<驿步堤萦阁，军城鼓振桥，鸥和湖雁下，雪隔岭梅飘。>
<松生在山上，垂柯荫其下，人生苦别离，念此岁寒者。>
<洛水多清泚，崧高有白云，圣朝容隐逸，时得咏南熏。>
<中岁耽禅寂，勤心礼世尊，天花罗万夹，圆悟本无言。>
<嘉汝故锡汝，非将玉展亲，克昭乃显祖，追孝尔文人。>
<彭蠡惊涛急，匡庐积翠重，东林潇洒地，只合卧云松。>
<坱圠司元化，回环列众真，有称金阙令，无记玉楼人。>
<巢许非吾志，林泉偶自闲，如逢尧舜禅，岂肯入箕山。>
<皮毛非实相，四大拟奚为，悟即真空法，愚迷自不知。>
<若将湖比镜，湖光镜不如，若比醉中人，脱身堕太虚。>
<绿萼晴难吐，黄须冻易凝，莫教飞入掌，一点亦春冰。>
<莫匪并州者，轻坚耐淬磨，文通怀内锦，裁割已无多。>
<亨到离时见，贞从坎处来，归根培养熟，方解鼓风雷。>
<堆山积岳来，一一尽尘埃，更拟论玄妙，冰消瓦解摧。>
<生意忽满地，东风吹渐青，隔江人不见，烟重雨冥冥。>
<客问燕山地，燕山地不多，祗因解培植，桂子绿婆娑。>
<雨过青山暮，行云湿尚飞，忽开峰外日，返照及征衣。>
<山园十亩馀，时见金光起，自有茹芝人，不用招黄绮。>
<比屋单衣日，名城冷食天，居人多上冢，远客未归田。>
<游子如蜂蝶，纷纷讵识春，先生静中观，物物寓吾仁。>
<华盖结空绿，洞门生昼寒，絪缊浮玉气，石上有琅玕。>
<竹影月来去，荷香风送迎，南窗枕书卧，醉眼看山横。>
<野风吹孤芳，迥立正愁绝，皂盖莫徘徊，堪看不堪折。>
<老树仍孤秀，秋蟾只独明，何须夜来雨，却听枕前声。>
<野水连天碧，峰峦入海青，沧浪者谁子，一曲醉中听。>
<归步夕阳迟，和风满襟袖，矫首清溪傍，芳畦故人候。>
<眉妩臣罪小，君王一笑休，明日章台路，便面越风流。>
<涧叠裴公石，杯形鸱子船，乘流欣遇坎，结网胜临渊。>
<万里关山月，东西共一天，遥怜马上见，不是在家圆。>
<欲系日沉彩，欲障水湍流，东西不我与，耿耿心独忧。>
<社近燕怀归，呢喃逐队飞，能无怜旧垒，故国在乌衣。>
<贤矣两家臣，存孤极苦辛，后来有曹马，亦是受遗人。>
<雨冷唯添暑，烟初不著春，数枝花颣小，愁杀扈芳人。>
<青天堕玄云，万古收不起，毋劳一点头，已悟二生理。>
<止止还止止，休休休坐驰，兀兀固在此，浪浪将何之。>
<雪后琼枝嫩，霜中玉蕊寒，前村留不得，移入月宫看。>
<黄菊无多子，孤芳正要渠，谁能把秋色，分付木芙蕖。>
<飘萧树梢风，淅沥湖上雨，不见打鱼人，菰蒲雁相语。>
<风起塞云断，飞花入户香，孤城吹角罢，一镜有愁霜。>
<天下放玄虚，谁知与道俱，唯馀范武子，乃是晋诸儒。>
<君家韦杜曲，佳胜定无比，夕阳原上来，此沜亦堪喜。>
<客从南溟来，黄屋今在否，天高无消息，未忍即开口。>
<劳生成底事，寸禄解萦人，阳羡溪山好，归欤未有因。>
<暑初天未热，观阁进轻凉，果熟愁枝重，荷生觉渚香。>
<罢辍螭头直，行封马鬣阡，君看大司马，应否象祈连。>
<青鸟来何晚，垂杨春已深，琴中无限意，惆怅白头吟。>
<座左插梅花，座右横诗笔，风雪堕寒肩，先生方抱膝。>
<姓李应须礼，言荣又不荣，身长三尺半，头毛犹未生。>
<招招隔岸舟，我心行且畏，岂不念远游，渡头风稳未。>
<一花香十里，更值满枝开，承恩不在貌，谁敢斗香来。>
<戕贼金钴鉧，击贼捣衣杵，今见赵小钱，昔闻杨悯女。>
<罡风飘灵籁，夜夜奏钧天，世人听是乐，仙家无管弦。>
<倒予云液瓮，报尔紫琼琴，醉里无拘束，回观太古心。>
<索果娇儿怒，胹羹老仆顽，欲嗔仍复笑，掩卷看南山。>
<斜日明官渡，平沙散马蹄，一生劳面北，短卒急征西。>
<丹成仙去后，灶古白云边，灰冷空馀燐，林荒锁断烟。>
<苍然柱石姿，风雨莓苔久，幸同贞固心，相看即吾友。>
<自君之出矣，鸾镜护常深，留待君归日，持将照妾心。>
<欢佩五岳图，侬画五岳眉，相携入五岳，仙去无人知。>
<纤手折芙蕖，花洒罗衫湿，女伴唤回船，前溪风浪急。>
<缘饰近虚襟，虚襟后患深，疗饥当用食，救旱必须霖。>
<行云归故山，芳草蔽幽壑，林下有闲人，林花自开落。>
<白发甘肥遁，青山狎隐沦，试看朝市客，若个是闲人。>
<仙种出瑶池，山中罕人见，不期结实多，期识春风面。>
<郎如木莲发，妾似水莲开，可怜花与叶，不得两莲来。>
<博士雅好饮，空山谁与娱，莫向骊山去，君王不喜儒。>
<陇上蓑笠翁，礼度何其野，花落不知秋，却笑王侯假。>
<策马立烟皋，临江送波涛，楚乡不可望，落日苍山高。>
<大罾一丈阔，小舟一叶轻，相传子与孙，终古无人争。>
<生平丘壑意，到此即情畅，花鸟入新年，欣欣巳相向。>
<薄俗难共居，红颜不长好，吾将跨大鹏，神游八极表。>
<返照入招提，钟声出翠微，相应鹤听惯，闻响不惊飞。>
<午日柳阴正，晓风花气新，川明鱼泳水，林静鸟啼春。>
<拟倩谁家女，相呼去采莲，丁宁欸乃曲，随意媚晴川。>
<西窗寒正深，推户雪盈尺，不见碧苔痕，惟留栖鸟迹。>
<叶如石楠坚，实比霜柑大，穿径得新苞，令公忆鲈鲙。>
<昔日春申宅，今时绛节宫，人事今时异，风烟昔日同。>
<朱筥殊方贡，黄旗使者回，内园春未到，青笋渡江来。>
<林花飞片片，香归衔泥燕，闭合和春风，还寻蔚宗传。>
<考亭无恙时，从游孰非贤，岁寒万木彫，松柏始杰然。>
<恨杀老头陀，山移恨不磨，吾今担头重，为汝种松多。>
<惜花不论命，看花须努力，能得几时好，狂风妒春国。>
<清阴满窗户，幽人澹无语，翠影交龙蛇，白日惊风雨。>
<勤苦南蛮子，相迎远出山，短衣双黑胫，大耳两金环。>
<人穿鱼蟹市，路入斗牛天，云水家千里，江山月一船。>
<今晨讵复懒，要与阿戎谈，寒温事且置，竟论后三三。>
<拍手儿童笑，山公倒接䍠，举鞭无限意，今古少人知。>
<山气幕中合，林光榻上开，清诵紫苔篇，红云时一来。>
<客去秋林空，沙际石濑响，好随飞鸟归，一路山烟上。>
<白露湛千秋，枝头鸟声响，阳乌海上来，亭榭生秋爽。>
<峡中候帝子，青鸟空徘徊，搔首叩玄律，何当化鹤来。>
<得雨偏成势，因风亦起波，总知行路者，愁对夕阳多。>
<池散田田碧，台敷灼灼红，年华岂有尽，心赏亦无穷。>
<少日冒虚名，蹉跎百不成，无成真我学，倍觉去来轻。>
<丛林凝雪时，琼花耀长路，忽忽来羲和，依然见枯树。>
<数亩苍苔石，烟濛鹤卵洲，定因词客遇，名字始风流。>
<洛水萦祠外，嵩云泊栋端，桥山何必问，只是葬衣冠。>
<往在西京时，胡星坠燕地，登临意惘然，千秋一拭泪。>
<琴罢兴不尽，起登江上台，水空秋万里，不见一舟来。>
<桐乡有遗爱，瓣香日来往，奕世扬清芬，何惭太岳长。>
<清霜槁千林，黄叶欲万舞，一夜北窗眠，潇潇听乾雨。>
<大儿长如竹，小儿秀如柳，迎爷拜新年，颔髭白八九。>
<庙鼓持芭舞，蛮歌日易斜，分风能送客，不忍打神鸦。>
<恋阙子牟远，还乡贺监狂，老人忘节序，有菊即重阳。>
<萧王古霸台，野旷望何极，月夜楚歌寒，草木无颜色。>
<彩缕交花艳，明珠减月辉，君能留顾盼，时得奉芳菲。>
<彩云撩乱飞，去作相思梦，觉来萦妾肠，闲把玉箫弄。>
<倒影树凌乱，落耳蛙声碎，但看凉夜中，皎皎孤月在。>
<黑色耳全白，从来号孝头，假饶千里走，奉劝不须留。>
<贱子甘藏拙，无心学草玄，自然多坎𡒄，不是乐盘旋。>
<芡槃平羃水，雁喙饱吞风，剖蚌珠惊坐，清谈拳屡空。>
<久旱偶成雨，方喜慰愁苦，虽能敛尘土，不能救禾黍。>
<不历巫山曲，焉知楚塞长，巴东行二日，才到古高堂。>
<飒飒秋风来，一叶两叶坠，燕子动归心，薄情知也未。>
<在学得益友，结庐得宝邻，自惭蒹葭质，长倚玉嶙峋。>
<不须过隔浦，香自逐人来，多谢春风好，枝枝吹得开。>
<春到村居好，园林兴味长，蚕贪桑眼出，蜂趁蜜脾忙。>
<城中望西山，拄颊空朝暮，不到列岫亭，讵知亲切处。>
<红树满云山，扁舟渡烟水，载酒欲何之，拟访巢居子。>
<既不能事人，又焉能事鬼，人鬼虽不同，其理何尝异。>
<夜过吴城下，不眠闲倚窗，溯流双橹健，摇月下西江。>
<冻雪满空阶，瑶宫但孤影，烛下裁吴绫，那知剪刀冷。>
<事因忙处错，中道在从容，拟议为言动，免令愆戾丛。>
<南走京洛道，羸骖到却回，只应如幕燕，自有社相催。>
<濯足临澄碧，和云卧石室，淅沥天风生，披襟当呼吸。>
<维舟北岭下，摇荡青芙蓉，欲向南峰去，夕阳千万重。>
<至德今何在，平墟井有泉，梁鸿重浚后，又历几千年。>
<久久终须要，而今未要君，有时闲忆著，大是要知闻。>
<灵芝固无种，仙药宁有根，至宝在人心，六经不尽言。>
<旅望因高尽，江春入旧年，纷纷对寂寞，花隔杜陵烟。>
<君心似春云，变幻在倏忽，我心似秋云，澄澄对皎日。>
<日御秋秋永，云峰叠叠繁，宸心定忘暑，长算入中原。>
<蛮夷一老夫，身定百粤都，马牛齿已长，窃帝聊自娱。>
<冻合千门闭，传呼一市惊，岂无僵卧者，辇毂未知名。>
<吾女去二稚，何处吞声哭，忠孝果何辜，神理谅未烛。>
<茅屋倚秋树，山楼延夕曛，流来桥下水，半是洞中云。>
<苍苍岩上树，夜气积而然，念彼人之学，盈科为有源。>
<浓淡烟村碧，浅深霜叶红，蓬窗今夜客，芦岸晚来风。>
<自言勤教督，灯火与之对，渊明定不孤，门户期汝大。>
<罔象先天地，无形混沌先，先天交混沌，玄外更无玄。>
<积风寒玉折，惊鸟落花馀，定有麇麚迹，环林未扫除。>
<墨鱼黑覆形，火萤明照身，拙于用显晦，踪迹徒自陈。>
<赫日中天正，清风养物深，葵倾多士志，草偃万方心。>
<既了超四句，自然绝百非，电光石火上，不许更追维。>
<停桡暗相语，妾在长干住，郎亦秣陵人，便可同舟去。>
<无端花国里，日日减容辉，辛苦春林鸟，声声唤子归。>
<春水渐没堤，花深少人迹，时有看花人，相见不相识。>
<盥手掬海水，未洗已成冰，当时黄花戍，频年不解兵。>
<虎帐螭头鼎，犀床雁足灯，韔弓收夜月，诗砚得春冰。>
<龙性非凡质，腾波出紫云，檀溪飞过日，应识汉将军。>
<尘境有丹丘，心闲地自幽，世间黄白士，莫向此中游。>
<日上清雾开，山虚翠烟集，纷纷群木中，时见孤松立。>
<滟滟芙蓉陂，油油禾黍道，野老扶墙行，佳人隔溪笑。>
<马色林间路，山花作阵飞，东风如有意，吹去点征衣。>
<物理窥开后，人情照破时，有权能处置，更狡待何为。>
<树密秋容淡，江深暮景闲，日斜人不见，惟有钓舟还。>
<岂无和靖诗，亦有广平赋，多为花写真，终难尽佳处。>
<倒挂此长虹，时有仙灵会，笑语隔云来，王家兄与妹。>
<骤暖如初夏，通身退裌衣，只言寒已去，却等五更归。>
<对床喜清夜，尊酒话平生，自是今宵雨，于人却有情。>
<向日开偏早，清多亦畏寒，不知香欲满，尚作白云看。>
<地得南风湿，天含细雨寒，与君同玉簟，归去待花残。>
<朝看箔上蚕，暮络车上丝，结束须成疋，缠绵自有时。>
<浓霜中夜零，千林成雾凇，却似江南时，梅花恼清梦。>
<自有幽芳对，无烦粲笑迎，清虚归眼界，那计幻沤生。>
<江南孟秋天，稻花白如毡，素腕惭新藕，残妆妒晚莲。>
<浩渺疑空劫，霏微向暮原，思归归不得，洞口已迷源。>
<门生诸子在，二客亦能同，更约篮舆出，东林候远公。>
<雪消闲出郭，骑马踏山桥，池响冰澌落，泥融雁齿消。>
<浮山嫁与罗，不复随风波，罗得浮山大，峰馀四百多。>
<江上腊梅村，人家半掩门，夕阳连野色，落叶破烟痕。>
<一发连千丈，红云出素波，秋风吹欲老，无奈落花何。>
<官廪之所储，农力苦不易，燮理无寸能，素餐重忧愧。>
<流水泻危桥，清风洒虚阁，山下有行人，山花对人落。>
<御史青骢马，经年未得回，东华门外路，浑似凤凰台。>
<卯酒未得醒，午眠将至酉，忽听提壶卢，呼儿复沽酒。>
<去去应难问，寒空叶自红，此生已沦落，犹幸得君同。>
<宦情原自薄，卜得吴松居，乡味已饱谙，胡为羡鲈鱼。>
<惜阴翻古帙，席荫坐林泉，解识闲中晷，依稀亦小年。>
<古人惜寸阴，寸寸必有事，古不专诵书，所事果何事。>
<尺素随桃花，传情报仙媛，为扫石床霞，殷勤待刘阮。>
<窗非作梅地，梅雅与窗宜，未识日斜后，何如月落时。>
<残月满山阿，长松弄清影，幽禽啼数声，吟窗人睡醒。>
<名花夹径栽，秋色翳高台，台下行吟者，花神莫浪猜。>
<百谷仰膏雨，极枯变极荣，安得此甘泽，聊且振群生。>
<西阳转林腰，水木愈清丽，归云不肯栖，浩荡弄山翠。>
<众香多以气，鼻闻口不知，香蕉香在味，入酒也相宜。>
<空斋人寂寂，幽卉自参差，似有含愁色，嫣然怅所思。>
<横厨先玉盘，膻荤鄙哉俗，竹谓高将军，汝手污吾足。>
<石泉作溪山，信意复信手，知音者后溪，兴在梁溪口。>
<潭水静如练，野云低不飞，钓船风雪满，薄暮得鱼归。>
<君住长江边，妾上长江去，长江日夜流，相思不相顾。>
<侵寻老易至，荏苒岁如驰，万事如云变，浮名空尔为。>
<引水遥通灶，裁山曲抱墙，高楼窥树远，虚牖纳云长。>
<尘缨偶一濯，潇洒泉上石，何期趋府人，共此听钟夕。>
<涧外秋水足，策策复堂堂，焉知我非鱼，此乐思蒙庄。>
<三杯暖寒酒，一榻竹亭前，为爱梅花月，终宵不肯眠。>
<飞梁渡平塘，映花复映竹，试语济险功，长虹跨乔木。>
<口内忽生涎，心脏热如然，有疮须用药，包药使绵缠。>
<白云满空山，山空人未归，拄杖莫敲门，恐惊白云飞。>
<浅水与平沙，烟光尽相接，鸟立折茄茎，蟹上枯荷叶。>
<茸茸剪熟丝，雨染燕脂晕，满树敛黄昏，槿花无此分。>
<午昼花阴静，春风数蝶飞，坐来生远思，深院燕初归。>
<夜来风雨恶，落叶打柴关，晓起敞溪阁，乳云犹在山。>
<借住郊园久，仍逢夏景新，绿苔行屐稳，黄鸟傍窗频。>
<寒食年年好，今年迥不同，秋千与花影，并在月明中。>
<春阴易成雨，客病不禁寒，又与梅花别，无因一倚栏。>
<屈曲山路长，曾不见车马，鸟啼落日黄，处处逢樵者。>
<我爱谭田寺，短桥横碧波，数椽松竹里，静处不须多。>
<廨舍如僧舍，官曹似马曹，头巾终日岸，手板或时操。>
<子方筮仕初，牛刀割鱼复，一朝峨廌冠，风采百僚肃。>
<昼景添宫漏，慈闱念女功，常时浴蚕日，亲到濯龙宫。>
<窅窅一带山，沈沈万林树，著我静者心，独得看云趣。>
<两峰双涧水，万古一篇诗，玉局竟仙去，空山无此碑。>
<日月添书帙，湖山引杖藜，剩周花甲子，多醉玉东西。>
<整屦欲有往，故人忽西来，盎然阳春怀，共向东风开。>
<采菊见南山，佳兴与心会，渊明千载馀，高情付吾辈。>
<自君之出矣，怕听侍儿歌，歌入离人耳，青衫泪点多。>
<连宵接软语，共说梦中梦，聚行时未多，归骖忽已动。>
<世上无穷事，生涯莫废诗，何曾好风月，不是忆君时。>
<山雨溪边过，山堂夜独吟，悠悠松上月，照见壁间琴。>
<绣被初覆时，恩情两颠倒，山木爱女萝，缠绵愿终老。>
<送雨风无力，流花水不情，啼春枝上鸟，今日更分明。>
<亭亭堤上梅，历历波间影，岁晚忆夫君，寂寞烟渚静。>
<落花风不定，终日乱芳尘，昔醉故园酒，宁知愁暮春。>
<分阴消溽暑，蘸笔洒新诗，漫倒黄藤酒，宁嫌白苎衣。>
<洞案炉烟起，无为道德香，同根无异气，喷鼻更芬芳。>
<映水列轩窗，林峦森在瞩，塘坳聚落花，溪流出茅屋。>
<当年钱若水，寒夜拨炉灰，若是公侯骨，定应期不来。>
<暮卧松间云，朝食石中髓，尘世自纷纷，我怀无非是。>
<生持节操心，死作坚贞鬼，至今坟上春，草木无花卉。>
<花以香为教，闻香每发机，春风如有意，吹入客心微。>
<轻烟半掩扉，香积似还非，勿言茗笋薄，但觉鼠蝇稀。>
<从来无检束，只欲老烟霞，鸡犬声相应，深山有几家。>
<闽学师先觉，楚歌悲后生，相思不相见，秋雨暮山横。>
<万里见梁王，无风波浪起，不得一茎芦，几乎沉杀你。>
<已食沉水烟，复藏双翅内，时放烟氤氲，帏中香久在。>
<夕借月为烛，晨将霞作帘，犹言贫到骨，不悟取伤廉。>
<欲访南邻居，遥遥在何处，隔浦见晴沙，江村从此去。>
<自是神君雨，那因少女风，河阳万垄绿，千树亦争红。>
<绮幔碧油航，士女炫新妆，拾翠青山侧，采芳绿水傍。>
<汉主自临河，金钱曷足数，人人皆抱薪，谁识徙薪苦。>
<游人倦蓬转，乡思逐雁来，偏想临潭菊，芳蕊对谁开。>
<道心原古圣，佛骨抗时君，飞檄临潮渚，千秋仰遗文。>
<有风还自掩，无事昼常关，开阖从方便，乾坤在此闲。>
<种筠酬彩凤，栽树养甘棠，更欲葵心吐，山居镇日忙。>
<对客蒸壶烂，呼童剪韭频，何如郑公俭，不让庾郎贫。>
<绝顶太古石，秋风生紫苔，寻云山下客，终岁不曾来。>
<幽石结灵根，繁华不相识，仙姿媚晚秋，金屋无颜色。>
<云物阴寂历，竹木寒青苍，水冷鹭鸶立，烟月愁昏黄。>
<岸芳春色晓，水影夕阳微，寂寂深烟里，渔舟夜不归。>
<怀君属秋夜，散步咏凉天，空山松子落，幽人应未眠。>
<饮酒当尽醉，逍遥当及夜，西风送嫦娥，欣然面东嫁。>
<百道雨奔雷，石桥摇欲断，山云足下开，回头不教看。>
<累累酣独树，两两结同心，好去投青帝，春来荐上林。>
<雨歇见春山，菰蒲第几湾，鸥来又飞去，只有钓舟闲。>
<孤云弃朱祓，五柳谢金鱼，萧散风尘外，相将慰索居。>
<孤臣万古愁，湘渚水东流，江芷汀蓠满，空令泣楚囚。>
<白露下亭皋，凉风吹绮陌，一夕芙蓉花，红芳变瑶碧。>
<西马入瓜沙，风尘道路赊，试言如此匹，消得几筐茶。>
<鸣銮回紫禁，步玉捧宸旒，肆眚遵虞典，欢传十二州。>
<饮食晚由窦，门庭谁敢窥，禁中无急诏，不记奉天时。>
<天地亦奇艳，纵横桃李花，人声响寥廓，云影渡村家。>
<判袂俄经岁，怀居不暂忘，断鸿何处是，目极塞云长。>
<云浮天外峰，烟断江头树，倚岸得纶竿，渔家不知处。>
<似有人传讣，来从榛莽中，叩头至流血，垂泣有哀容。>
<云里古寺深，寒威凛毛发，蹇驴踏山径，不惮溪桥滑。>
<淅淅西风至，为秋未有涯，江边聊一醉，信手得黄花。>
<食肉隐两颊，饲母向颓垣，终感主人养，能将死报恩。>
<花落还再春，人老无复少，高歌对美酒，且向花前笑。>
<杜陵四海志，不忍寒飕飕，投我一红炉，果胜千金裘。>
<下调无人睬，高心又被瞋，不知时俗意，教我若为人。>
<轩后初冠冕，前旒为蔽明，安知从复道，然后见人情。>
<秋风吹江湄，采芳寄相忆，妾貌如芙蓉，朝昏几变色。>
<南山青绕屋，秀色似匡庐，好买山中地，春来共把锄。>
<一纪不出门，三年不窥园，有谁曾得似，高士李东轩。>
<三更今岁尽，新年夜半迟，流光看不觉，只有此心知。>
<史局逾年别，重来已涕零，朱书未绝笔，又欲汗新青。>
<松钗藏曲径，林浪积枯枝，足了园炊用，何须坏扊扅。>
<一陇以鹤名，疑是终南径，山灵无献嘲，出处由来定。>
<楼外月华明，孤帏别梦惊，画屏劳辗转，肠断辘轳声。>
<树隐重重竹，溪穿曲曲峰，林深那有寺，烟远忽闻钟。>
<兀兀幽篁里，槁梧同嗒然，科头抱双膝，目尽九疑天。>
<悬崖见飞瀑，界破一天秋，松密云深处，巢居在上头。>
<制动必原静，治人先正心，风乎昼坛上，退食鸣瑶琴。>
<索酒到西邻，泠然孤兴发，夜饮复厌厌，林端露微月。>
<春风未渠尖，花草有矜色，酴醾会倾城，牡丹欲倾国。>
<良宵坐来永，念此柏下雪，鹤氅时一过，亭亭如孤月。>
<海物多奇错，砺房味正清，夫妻共食啖，不得到麻城。>
<岂以多文累，轻身蹈巧机，樊笼莫惆怅，为汝护毛衣。>
<飞鹭落凫渚，山花灿如绣，爱闲人不来，柴门掩春昼。>
<昔吾有先正，走卒称司马，忧国等忧家，人物君其亚。>
<烦君索我诗，我诗老不支，因君为作气，竟亦不能奇。>
<请借三分势，仍分七路兵，是儿虽乳臭，莫近吕蒙营。>
<华州回道人，来到岳阳城，别我游何处，秋空一剑横。>
<借箸张文成，投壶祭征虏，悠悠枕曲徒，不上莲花府。>
<吹律蕤宾动，乘离玉烛明，荐盘荆俗黍，颁饵汉祠羹。>
<臣灵长亘天，何时化为石，特立千万年，终古无人识。>
<岁月叹逾迈，入门事业难，战兢曾子意，岂可遂阑珊。>
<莘野特浪耕，璜溪岂真钓，珍重富春翁，此境最高妙。>
<晚凉池上亭，坐来心似水，雨过竹林青，风吹豆花紫。>
<八十瞎兼挛，形骸槁木然，不烦大司命，更算小行年。>
<野客思茅宇，山人爱竹林，琴尊唯待处，风月自相寻。>
<饥民瘦如鹄，将稗野田里，相视不能言，悲风草间起。>
<中园啄尽蠹，未肯出林飞，不识黄金弹，双翎坠落晖。>
<爽快怜清景，迟回出草庵，寒山一倾盖，明月印寒潭。>
<犹乘五十时，多学母为师，膝下如南面，无令游子知。>
<三曾到杨府，五转归马湖，身上千斤肉，今还赵阿奴。>
<风动波摇月，窗开光映灯，今宵栖泊处，始觉在毗陵。>
<溪声决决流，木叶萧萧下，离人耿不眠，寒灯伴长夜。>
<山远意随远，江空水亦空，一时图画里，着我共渔翁。>
<宣劝犹疑鸩，龙颜笑引觞，络鞍奉明主，执梃长降王。>
<枝枝花上花，莲菊互相变，惟见西洋人，朝朝海头见。>
<窗外竹青青，窗间人独坐，究竟竹与人，元来无两个。>
<忆昔当残腊，还家雪正飞，三年无一字，不忍见鸿归。>
<忽见寒梅树，开花汉水滨，不知春色早，疑是弄珠人。>
<薝卜园亭小，清香散晚风，长眉画初就，愁绝白头翁。>
<清江佳丽地，桃花映水肥，种桃时雨足，早得振皋归。>
<老不爱春华，一篱孤负花，胡为聒我枕，稚子打朝鸦。>
<筠竹竹无异，举头山不同，瞻云深拜祝，护我白头翁。>
<野幕蔽琼筵，羌戎贺劳旋，醉和金甲舞，雷鼓动山川。>
<西湖万顷荷，护以堤千丈，应诏待新辞，无为恋盆盎。>
<埽尽法中病，生憎佛是尘，堂堂一坚密，春至百花新。>
<大嫂唤小姑，踏青南浦去，儿夫同一艇，系缆人稀处。>
<老态日日增，欢意时时改，唯有对壶觞，依然此心在。>
<连夜深山雨，春光应未多，晓看洲上草，绿到洞庭波。>
<皎皎青铜镜，斑斑白丝鬓，岂复更藏年，实年君不信。>
<山以感为名，可见天地情，万籁恬不作，风来自松声。>
<吉士无妄语，德人不苟笑，容貌端以庄，话言谨而要。>
<交游倾海内，何如骨肉亲，悠悠行路者，谁是素心人。>
<林下翳犹在，清溪澹不流，江山阅人世，惆怅昔贤游。>
<黄河九驿路，驿驿旅人怀，飞流六百里，一夜到长淮。>
<素翣照青燐，啾啾鬼哭新，园前无限地，何处未来人。>
<萧洒桐庐郡，公馀午睡浓，人生安乐处，谁复问千钟。>
<浅色初含雨，轻阴未过池，黄昏画楼畔，最是断肠时。>
<庄子观虚白，扬雄守太玄，无盐与姑射，不必问媸妍。>
<信书成自误，经事渐知非，今日临岐别，何年待汝归。>
<秋落衡阳月，春鸣塞上霜，往来年岁改，南北海天长。>
<瀑溜穿云白，松萝盖石青，一僧归野寺，千树拥岩扃。>
<田夫荷锸去，乘水护田缺，田妇贳酒归，相与慰勤力。>
<轩压冰壶上，风生玉宇间，客来清彻骨，不待看湖山。>
<妾身不随波，岂必长绳系，所虑黄口儿，一去无根蒂。>
<欢作槟门花，侬作扶留叶，欲得两成甘，花叶长相接。>
<忽见牙郎态，吁嗟悔失身，不虞小婢子，曾是柳家人。>
<双踏枝上雪，查查鸣未休，非关浪报喜，来岁足来牟。>
<入佩既茫昧，援琴何寂寥，怅然荆棘下，白石共萧萧。>
<本是无家客，那堪任便游，顺风加橹棹，船子下扬州。>
<孔负二宜去，嵇知七不堪，青山休老地，佳处是终南。>
<双眉卷铁丝，两翅晕金碧，初来花争妍，忽去鬼无迹。>
<悠悠下村路，望望皆烟树，何处读书声，山禽忽飞去。>
<独卧南窗榻，翛然五六旬，已闻邻杏好，故挽一枝春。>
<王翰愿卜邻，嵇康不得死，落月满屋梁，悲风为我起。>
<澄澄一泓水，那得吐光怪，山人七寸钵，尚有神龙在。>
<一旱忽四年，天心忍若此，居乡无片长，自愧何穷已。>
<玄晖既遒往，李白时一振，请看沧江流，万古才不尽。>
<身岂能为患，心何可得安，想应知鹤怨，未得伴鸥闲。>
<翠叶捲轻烟，素葩乱寒雪，江头杜甫吟，相看斗幽绝。>
<主人无机心，兕虎皆可入，君看小渚中，岂特群鸥集。>
<一入深宫里，无由得见春，题诗花叶上，寄与接流人。>
<檐前暑渐稀，闲窗梦初醒，风动金琅珰，爽然发清警。>
<落叶满庭阶，秋风吹复起，遥忆别离人，寂寞何堪此。>
<愿得三千里，飞帆一夜还，生憎卫河水，十步九成湾。>
<马带桃花锦，裙衔绿草罗，定知帏帽底，仪容似大哥。>
<老人气血少，日夜遭煎煮，点检槁形骸，能禁几寒暑。>
<山寺钟未鸣，城楼角已奏，角声正可听，攲枕续残漏。>
<潺湲清音涧，便是偃溪水，长笑箕颖人，区区洗吾耳。>
<观君潇湘图，起我濠上心，短褐波涛旧，秋雨菰蒲深。>
<云房迁雨榻，枕席籍盆罂，似向东林宿，莲花滴漏声。>
<错落万顷田，潺湲百丈泉，山人日秉耒，饱饭对山眠。>
<远树笼朝雾，轻鸿踏雪泥，江楼先得月，野店是闻鸡。>
<所乐非吾独，人人共此情，往来三伏里，试酌一泓清。>
<长爱青山好，行行入翠微，今朝山顶上，下看白云飞。>
<枝上乌啼罢，香风入院深，可餐非秀色，爱尔岁寒心。>
<古镜菱花暗，双蛾几许长，云韶何处奏，飞燕在昭阳。>
<李下与瓜田，嫌疑谨未然，先贤监竹木，不食笋多年。>
<勿谓江湖远，长如天日临，事君何敢隐，中外一般心。>
<良夕背灯坐，方成合衣寝，酒醉夜未阑，几回颠倒枕。>
<高馆不知处，游人空往还，乱鸦残雪树，荒冢夕阳山。>
<子仲安贫者，毗陵久罢归，秋风一相忆，赖有燕西飞。>
<松竹如佳士，梅花更典刑，岁寒千古意，笑指鹿峰青。>
<王子吹笙去，仙禽下云端，夜栖松月静，朝舞桧风寒。>
<左种合欢花，右种相怜草，人情有尽时，花草千年好。>
<半落酴醾雪，微舒芍药丹，薰风交割近，特地更春寒。>
<三吴士渊薮，向我肯论交，尚友忌一乡，同人贵于郊。>
<悠悠洛阳梦，郁郁灞陵树，落日正西归，逢君又东去。>
<回首零丁洋，红轮忽西坠，不照孤臣心，空堕孤臣泪。>
<山杪一泉迸，俯窥临日崖，明珠不待拾，自溅入人来。>
<春阴山馆闲，云静松花老，玉琴寂不调，清觞为谁倒。>
<野菊荒无数，班班初见花，径须求一醉，试遣问东家。>
<乌桕飘红叶，纷纷下碧溪，别离无限恨，诗成不忍题。>
<瀑近书皆润，林深簟更凉，山中无一事，夏日觉尤长。>
<层岩凌北斗，东望俯蓬瀛，为有三珠树，长留子晋笙。>
<娇娘委高髻，午睡笼碧纱，平畴曳春烟，其中香者花。>
<策杖凌晨出，携筐薄暮归，未知故山荔，何似首阳薇。>
<昨夜生幽梦，分明见藁砧，相违多岁月，同念少年心。>
<水气胜风凉，星辉当月光，渔舟在何处，欸乃一声长。>
<凤飞楼伎绝，鸾死镜台空，独怜脂粉气，犹著舞衣中。>
<苇管予何爱，轻圆称白毫，固知今独妙，旧数浙西曹。>
<明月团团出，闺中夜夜看，愿随明月影，一照玉关寒。>
<石浦潮自回，缃帘风欲举，一洗草堂清，过云洒疏雨。>
<我昔单栖久，君今半被空，天公将老寿，裨补两鳏翁。>
<行役红尘里，仙迹古道傍，七年浑是梦，不必问黄梁。>
<石田已收秣，野萝垂结果，盘餐虽无鱼，留客中夜坐。>
<失缆危滩上，停桡浅水滨，纷纷向前者，都是后来人。>
<擢颖疑瑶华，攀条乱素手，酣歌不自聊，助予一搔首。>
<我爱蓬莱编，复此会群仙，仙人笑拍手，索我瑶华篇。>
<皇城十二衢，埃尘满香裓，何以待归期，山中桂花色。>
<泪尽珊瑚枕，魂销玳瑁床，罗衣不忍著，羞见绣鸳鸯。>
<日落西山下，黄河东海流，人生不满百，恒作万年忧。>
<细竹渔家路，晴阳看结缯，喜来邀客坐，分与折腰菱。>
<石庭平且敞，规制非雕凿，家僮频扫净，留待闲花落。>
<淡淡腊前花，离离夏初实，结裹若异然，不是东皇力。>
<酒面风生缬，纱巾日共斜，醉乡知路隐，不复问吾家。>
<清言一以遥，默默江楼上，安得如白云，无心两相忘。>
<地僻长宜静，郎潜亦爱贫，贫家不酿酒，自有问奇人。>
<弱羽缀芳枝，离褷傍水涯，欲识此花品，唯应逸少知。>
<冻日摧寒色，狂风送冷尘，慢愁衣服薄，眼底是阳春。>
<仙家会何年，空馀题劖迹，留待劫灰时，问此一片石。>
<绿云连地软，红雨接天飞，一尊谁共赏，满目尽吾诗。>
<三相入朝马，诸姨照夜骢，故应留小蹇，专载拾遗公。>
<过雨春泥白，斜飞燕尾纤，恰停针线坐，自起为钩帘。>
<薏苡空墙晚，芙蓉野水秋，马头山色好，路入大棋州。>
<高山流水音，泠泠生指下，无与俗人弹，伯牙恐嘲骂。>
<落月依荒戍，流烟暗里河，纷纷舵楼女，未曙唱吴歌。>
<养育天闲久，常怀万里心，太平无用武，自愧主恩深。>
<居人晏犹眠，行子夕未宿，此心从何生，却道力不足。>
<往矣中庸子，亭标夜讲名，我来何所得，襟袖水风清。>
<乞火从山妇，临流煮涧芳，怪来泉味好，并带落花香。>
<少小崇姆仪，不解学蛾眉，自知粗拙性，效颦欲何为。>
<沙际明月上，光彩如朝暾，良朋适不至，独立无与论。>
<雨后苔阶滑，朝来杖策行，未应轻踏破，爱此色青青。>
<西来有别传，自得碧筒趣，肯使柴桑公，攒眉独归去。>
<山色看看翠，松风听听清，眼中无俗韵，谷内有禽声。>
<和气须欢伯，开颜只孔方，世情如苦海，件件可鬨堂。>
<牧童见客拜，山果怀中落，昼日驱牛归，前溪风雨恶。>
<天长眺东南，衰谢多酸辛，丈夫誓许国，直笔在史臣。>
<春风几时来，幽嵓巳青峭，野径无人行，孤花自相照。>
<偶步九里松，忽闻清呗响，不见讽经人，声逗青松上。>
<掩泪抛长袖，从今歌舞稀，肯将边地月，来照汉宫衣。>
<言人必志圣，论学必志道，有如讲为邦，规模必王佐。>
<爱尽哀还积，年逾恨未除，空阶残日里，愁见旧罗襦。>
<朝朝责太平，日日御延英，欲识太平处，冬冬社鼓声。>
<柴扉闲永日，稚子汲寒泉，院静鸟双下，松凉人独眠。>
<行吟洞庭句，不见洞庭人，尽日碧江梦，江南红树春。>
<柳暗沧洲路，山回螺浦津，群儿环白发，应忆远游人。>
<双鸳刺绣领，粲烂五文章，暂近已复远，犹持歌扇障。>
<酒量尚一斗，鬓丝馀几茎，辛夷开欲罢，何日问归程。>
<山期须早赴，世累莫迟留，忽遇狂风起，闲心不自由。>
<赫奕蕤宾月，宫庭乐事频，便从端午节，排当过天申。>
<池上凌霜菊，别来凡几秋，今朝见图画，忽起故园愁。>
<斯道在人心，如蚌藏圆珠，散作明月光，敛则止水虚。>
<道在贵亡羁，宁容滞一涯，是山皆有石，随处可镌碑。>
<纤弱诚无状，唯君实使之，若能无间隙，轻薄亦奚施。>
<心澄气自爽，满目是青山，欲知拄颊意，一笑可忘言。>
<白雪高吟际，青霄远望中，谁言路遐旷，宫徵暗相通。>
<昨夜因看月，清光动旅思，今宵宜早睡，莫待月明时。>
<有意苏民瘼，无心玩物华，祗求三岁艾，休进五时花。>
<玉笥久不读，瑶觞宁复持，钟残山馆雨，正是忆君时。>
<荡漾芙蓉花，惊出鸳鸯鸟，芳湖明月曲，吹送吴天晓。>
<一犁足春雨，一丝摇晴风，乐此至乐地，其惟蓑笠翁。>
<千骑亟游赏，宾盖纷相随，不知是日欢，何如清夜时。>
<凭阑见西山，满目青历历，太白如可招，三美无花笛。>
<长夏龙山晓，人间望忽开，长风捲雨去，复送云归来。>
<爱君如爱天，事君期尽年，妾意无虚假，君看塘上篇。>
<罗敷敛双袂，樊姬献一杯，不见舒员外，秋菊为谁开。>
<朝望南山云，暮望南山云，云山朝暮望，一望一思君。>
<满月昔未满，清辉常恨谁，请看亏欲尽，正是有情时。>
<萧萧环堵室，绝似野人居，作此藏修□，晨昏称读书。>
<芳林秋冷落，木末改黄裳，可笑名虚忝，何曾拒得霜。>
<野馆花空发，江城鸟乱啼，倦游春色里，斜日竹林西。>
<落日五湖上，独行逢故人，有家如隔世，无物可通神。>
<翩翩青鸟使，来往寄瑶华，传书问西母，桃作几时花。>
<酒进鸬鹚杓，花随翡翠盘，岩边多怪石，岩下有奔湍。>
<看梅如看画，由我不由他，千树江头少，一枝瓶里多。>
<竹里自烧铛，清烟淡林月，一饮洗烦嚣，再饮沁毛发。>
<莫叹他乡死，君王也不归，年年野棠树，花在路傍飞。>
<二蚕应未熟，桑下午提篮，忙杀罗家女，何人复驻骖。>
<去岁寻黄菊，青天处处霜，晚英频乞取，无价买秋光。>
<尚有竹间路，永无綦下尘，一闻流水曲，重忆餐霞人。>
<科头晨未梳，报有山阴使，不及书黄庭，叨承余自愧。>
<秋候天如水，风清月正明，浮云断一点，长望泰阶平。>
<小潘诗家子，解作无声诗，八境俱妙绝，冷泉天下奇。>
<父居郎省日，莳柳向庭中，对柳如对父，那能不敛容。>
<觉后难重睡，醉馀还独醒，东窗不肯白，挑尽一灯青。>
<峨峨苍玉峰，寂寂归云洞，暮雨宿空岩，萧斋伴幽梦。>
<湘帘静不捲，芳篆萦如丝，借问仙省吏，得似含香时。>
<鸣跃林头鸟，相呼并欲飞，羽毛聊自试，不觉远藩篱。>
<山高日易下，地滑雪初消，共说前途险，溪深独木桥。>
<鸡乃为母设，蔬惟与客同，贤哉茅季伟，误矣郭林宗。>
<南指鸡冠石，西华此路分，至今珠树上，长有鹤成群。>
<风柳动萧疏，寒星浸寥落，中宵四寂然，时有游鱼跃。>
<畏日作炎蒸，襟怀藉尔清，杖藜林木下，几度伴吟行。>
<青藜步柳阴，已识西津路，白衣歌水涯，不上西津渡。>
<茂林斑若锦，秀𪩘矗如屏，底处供登览，阑干在杳冥。>
<白发终烦扫，黄精莫认花，叶疑新竹箭，根类老姜芽。>
<妾心如水月，掬浣圆个个，欲寄黄华戍，春深无雁过。>
<隔浦秋鸿小，当江夕照空，扁舟不觉重，却载荻花风。>
<三月雪连夜，未应伤物华，只缘春欲尽，留著伴梨花。>
<落日下青嶂，归云犹未安，倚杖无言久，夕阴生翠寒。>
<一宿蔚蓝天，炎襟自洒然，五更凉梦觉，心赏淡无言。>
<松竹馀三径，环溪路转赊，儿童笑有韵，即此是生涯。>
<陶器为棺椁，中庸孰可名，一丘春草色，两树野松声。>
<猎猎风蒲外，渊渊明月秋，诗翁浮短艇，弭棹看浮鯈。>
<水边春尚浅，沙际叶才穿，拾翠双双女，迢迢度碧烟。>
<华容芦荻里，一炬可无遗，叹息刘玄德，平生见事迟。>
<竹林鹤发翁，迓我南山下，把酒对澄江，相与说禾稼。>
<昔闻彩作花，花却春罗似，欲觅剪刀痕，尽付东风里。>
<人闲花自落，春静鸟还鸣，不觉伤时暮，空似漆园清。>
<春光湖水满，春色柳洲深，莫作风中线，条条系客心。>
<读书本卫道，何以道欺人，古害称杨墨，而今害益深。>
<春来多睡思，茗碗亦时须，不敢家园乞，芭蕉有剩无。>
<良夜永如年，山亭坐超忽，清风度修篁，虚室自生白。>
<匹马黄沙路，萧萧欲断魂，天涯多少恨，况乃近黄昏。>
<周易误辅嗣，本草误隐居，遂令后世人，不能尽信书。>
<百鸟投林宿，各各觅高枝，五更分散去，苦乐不相知。>
<落叶聚还散，征禽去不归，以我穷途泣，沾君出塞衣。>
<微月上窗纸，幽人未成寐，床头暗香来，知抱瓶花睡。>
<桃花花则红，杏花花则白，岂郎有两心，花有两般色。>
<访友前溪上，花落如红雨，习习清风来，谈玄坐芳树。>
<官米不直钱，私酒不待价，醉尉拥燕姬，公然坐柳下。>
<总总长柯上，离离翠实疏，休夸冒霜雪，仅得守门闾。>
<坦坦黄金道，蛾眉七宝车，莫随双燕子，容易落人家。>
<黄钟才应律，英萼已舒芽，不笑黄金柳，先开白玉花。>
<下蔡嬉游地，春风万杏繁，谁家堪系马，青壁竹篱门。>
<垂绅初沥沥，漱玉乍玲玲，山色惊人目，泉流足我听。>
<山势何纠纷，龙头突然起，蛇虫走其足，窜伏莫敢视。>
<妾作溪中水，水流不离石，君心杨柳花，随风无定迹。>
<闲抛南峰云，狂泛西江苇，眠食思故栖，吹灯任山鬼。>
<地据东吴胜，江从震泽连，万家临一水，千古得三贤。>
<城楼传晚鼓，稍稍讼庭稀，起拂衣中土，还骑款段归。>
<如何山不老，须鬓白成银，试问香山社，于今尚几人。>
<沃若成都桑，斓斑青门瓜，隐显亮殊途，高致惟一家。>
<北面老先生，人间事饱更，不闻求乐氏，但见荐荆卿。>
<洎滨三月时，花满扶亭道，翩翩白马归，青袍乱芳草。>
<双井何人凿，村名今尚存，试看栏石上，或识汉文园。>
<君家何处住，妾住在横塘，停船暂借问，或恐是同乡。>
<毫发难藏覆，临台子细观，龙门无宿客，对舞失孤鸾。>
<别殿弓刀响，仓皇接郑王，尚愁宫正怒，含泪强添妆。>
<直指岭头路，宁论几日回，寻春有消息，寄我一枝梅。>
<剪刻天孙巧，龙髯紫蔓敷，春风百子帐，香暖玉流苏。>
<风俗河豚会，秋来乐事多，乘潮下生钓，滥口峭帆过。>
<南渡通西湖，晚多渔艇宿，人家深树中，青烟起茅屋。>
<太岁当头立，诸神不敢当，其中有一物，犹带洞庭香。>
<女郎粉结队，罗绮趁晴春，岁岁芳菲节，来看歌舞人。>
<秋来亦淫潦，日月閟其光，乾坤丈夫事，千古空堂堂。>
<潮来音普闻，潮平音亦歇，孰若此山堂，潮音未尝绝。>
<秀柏留阴绿，芳梅蘸影斜，溜檐冰结玉，装树雪飞花。>
<分携二十霜，腾踔九万里，高咏河梁篇，涕泪尽知己。>
<圩田依涧水，入夏未栽禾，不是春耕晚，山中寒气多。>
<桃李多艳姿，松柏有劲质，君看烈士肠，宁羡儿女色。>
<寒尽梅犹白，春光几处偏，娇莺解言语，不是怨流年。>
<颓然一睡足，岩溜尚潺湲，面几郎山郭，寂无人世喧。>
<泉脉动如鳞，缘溪一探春，偶逢弄珠者，知是洛川神。>
<长愿如人意，一生无别离，妾当年少日，花似半开时。>
<石间有苍桧，乃是青云姿，愿君慎培养，岁晚以为期。>
<海日大如斗，海月大如盘，谁识海上心，谁为海上言。>
<壁立古铁色，巉巉我独拜，乾坤钟英灵，千古镇长在。>
<玉垒为糟蘖，巴川即酒泉，乘舟捉明月，直到女牛边。>
<皎洁浑无染，团团孰与裁，秋风原不妒，四序自相催。>
<木末载酒来，君与坐相酌，愁彼幽鸟鸣，君心乐不乐。>
<雨雪东南行，贫交家上京，当时孔北海，极重郑康成。>
<我岂规彭泽，兹篱偶在东，悠然见山处，仍向菊花丛。>
<海岸耕残雪，溪沙钓夕阳，客中何所有，春草渐看长。>
<仲尼作六经，中遭秦火厄，毕竟不可磨，尊道而贵德。>
<鸡冠大一尺，朵朵红葳蕤，花头虽太重，霜压不曾垂。>
<石壁话龙湫，青山梦里游，长亭新霁雨，随处咏高秋。>
<夏竦何曾耸，韩琦未是奇，满川龙虎举，犹自说兵机。>
<浥露呈秋色，含风动国香，不须滋九畹，自爱一枝芳。>
<片锡长安去，珠林照紫霞，横经高座寺，讲席半天花。>
<可怜双美人，慷慨辞君掌，沉珠在井中，化为明月上。>
<心随溪水清，目逆岫云生，不惮躧芳屐，桥南鸥乞盟。>
<水落秋菰老，夕寒烟树微，绝怜双白鹭，飞去似知几。>
<罢客棋仍在，留书卷未终，荷喧知过雨，萍聚见来风。>
<北顾横江尽，东南第一州，六朝都在望，回首倦登楼。>
<春雨夜来急，溪流朝已深，柳丝摇浅绿，垂影到波心。>
<源上花初发，公应日日来，丁宁红与紫，慎莫一时开。>
<闲持一杯酒，移艇傍疏竹，白鸟忽飞来，湖田雨初足。>
<徙倚临高台，下看飞鸟度，浮云与席平，咫尺游仙路。>
<姓字真如蜡，堕君牙吻中，从容一咀罢，方识慕时空。>
<幽人卧南楼，枕上见明月，花影未分明，更起吹灯灭。>
<吾韦佩已久，韦弊将若何，纵有未革性，谢韦功已多。>
<唐虞今圣人，巢许余前身，梅花枝上历，自识山中春。>
<出谷频回首，逢人更断肠，桐乡岂爱我，我自爱桐乡。>
<醉后未能别，待醒方送君，看君走马去，直上天山云。>
<欹枕听寒更，寒更发还住，一夜千万声，几声到君处。>
<日边瞻日本，云里望云端，远游劳远国，长恨苦长安。>
<邪见终成僻，真如是久长，闲心通物外，日月四时忙。>
<堂中鹤发老，臞臞未能宽，泮涣而尔游，于汝其独安。>
<曾过筼筜谷，青青万玉奇，官中采箭尽，留得小横枝。>
<忆我檐间梅，腊开馀未破，未破想深扃，已开应槁堕。>
<未识春风面，先闻乐府名，洗妆侬出塞，进艇客登瀛。>
<野旷人烟散，田稠杂产稀，石桥流水缓，江舸月明归。>
<闽圃红穰子，吴中锦荔枝，江乡多此味，下箸涕还垂。>
<晨窗林影开，夜枕山泉响，隐去复何求，无言道心长。>
<沌水从兹入，中藏寂寞乡，相逢如故旧，为我济归航。>
<万国尚防寇，故园今若何，昔归相识少，早已战场多。>
<兔影涵波光，浪平无钓饵，自学詹何翁，高蹈平生志。>
<拔丁而去矣，袖瓦似要之，谁道州人薄，君行有彩旗。>
<幼也知孝让，居然合礼仪，休疑汝尚小，须信我饶为。>
<翠竹并奇石，苍松留古柯，明窗坐相对，试问兴如何。>
<云破始见日，雪消微露岚，马头春梦里，惊道是江南。>
<入夜声不绝，朝来还迹灭，身絮巧粘肤，觜针微点铁。>
<晴阳破岚暝，水色当春和，如何异人境，而有樵者歌。>
<逢师许多时，不说些儿个，及至如今闷，损我援笔末。>
<冉冉春将暮，悠悠日欲残，东风特地恶，不道杏花寒。>
<昨经铁蛇觜，今过青崖子，咫尺是渝州，舟人不胜喜。>
<舍宅精蓝在，千秋短簿祠，吴中有高士，犹乞买山赀。>
<巨浸莽无极，聊为万顷看，世无黄叔度，君试倚阑干。>
<美人隔秋水，伫立柰愁何，剪取灵均语，临风恍浩歌。>
<仗下春朝散，宫中昼漏稀，两厢休侍御，应下读书帏。>
<山幄盘紫逻，石床白云过，鸡犬天上稀，惟有仙人卧。>
<曾道咄于人，宁从湖海去，高名千古存，闾里今亦著。>
<阴电长河没，轻雷白鸟横，荒鸡莫相儆，枕上有鼍更。>
<衡岳望嵩少，屹然河汉间，浮云自来往，谁肯拓关山。>
<石禅寒到骨，松雪照清眸，此道如山重，难将一臂酬。>
<银环枝上出，玉袖花前绕，萧关人不还，汉使春来少。>
<我行西入秦，驱车雒阳陌，相逢故乡亲，况是东归客。>
<云起石门山，猿啼皖口树，隐隐数帆轻，不辨横溪路。>
<阴作官街绿，花催举子黄，公家有三树，犹带凤池香。>
<去腊应差暖，今春定有寒，涧梅花半树，侵晓又凋残。>
<地僻青山拥，人间白昼长，草堂无个事，终日瓣心香。>
<峡雨昼不绝，暝烟沉孤嶂，徘徊山中人，苔藓生衣上。>
<荒台枕古邱，伊昔越王游，辇路今何在，凄凉草树秋。>
<清樽泛流霞，一室生虚白，鹓雏栖高梧，空以腐鼠吓。>
<石城古岸头，一望思悠悠，几许六朝事，不禁江水流。>
<故人昨日新，新人明日故，同是机中人，何必问缣素。>
<食肉既无相，良工徒苦心，吁嗟君类我，何处觅知音。>
<扬帆指洞庭，忽捩君山柁，日出清霜稀，秋江月方堕。>
<人问我何之，我以此诗对，云飞百川流，只在天地内。>
<世仰钦宗圣，人知太母贤，千秋龙已化，香火蜀江边。>
<香惯临风细，花偏映日生，若将人试拟，小玉定齐名。>
<眼病身亦病，浮生已半空，迢迢千里月，应与惠连同。>
<闻之元城公，南州宜止酒，止酒纵未能，少饮还得不。>
<逆旅夜冥冥，寒灯结烬青，一声霜雁过，倦客梦初醒。>
<谁将曲江春，移置君家圃，先公有遗泽，勉旃期接武。>
<静落叶有声，晓吹竿作响，寄书订七贤，让我称林长。>
<牛角横素书，春犁破朝雨，鸿鹄志安知，功名心自许。>
<纵白何如雪，疏宁似竹清，若无香扑鼻，犹逐倚寒名。>
<垂身如逮下，名冠八仙中，最是天真处，樱桃一点红。>
<引经曾断狱，三府署曹郎，知尔王程急，邮签报弋阳。>
<溽暑随风散，微凉趁雨生，萧萧树头叶，已解作秋声。>
<妾本临江住，芙蓉荡双楫，日暮不归来，江头待明月。>
<韭苗香煮饼，野老不知春，看镜道如咫，倚楼梅照人。>
<冻雪满林梢，孤飞不敢高，虽无俦侣顾，还自惜翎毛。>
<日没露易湿，日出露易晞，人生大都几，王孙胡不归。>
<没阶傍庭梅，摘实下高树，梅子多苦酸，妾心更酸苦。>
<芳村连曲水，树色隔江分，愿结青山侣，同为出岫云。>
<东湖采莲叶，西湖采莲花，一花与一叶，持寄阿侯家。>
<远树春云白，晴洲落日香，江南无限好，画出断君肠。>
<画船入西湖，风光正春暮，指点两峰云，先寻岳王墓。>
<秋月清于水，孤舟放鹤归，不知荷叶露，风卷上人衣。>
<六无信笔成，无令浪流传，它时达官知，人人愿南迁。>
<沧漭西池下，芙蓉荫渠水，几曲赤阑桥，门似高阳氏。>
<银竹森空映，湖光莽苍中，不因风捲去，那得见冲融。>
<六符摇斗极，八座冠文章，规宪存中府，勋庸入太常。>
<荡桨越江边，烟深江水绿，不见采莲人，空闻采莲曲。>
<天清一棹远，枫老叶如花，溯到芙蓉渚，遥空见雁斜。>
<含风皆有态，夹路自成行，驯鸦朝暮集，接叶得深藏。>
<善舞几当场，妖姿呈窈窕，当场人自迷，郭郎未容笑。>
<少室与摩竭，第代称扬许，我今问汝徒，谁作将来主。>
<新开竹叶径，索取竹叶醉，不见此山人，但见此山水。>
<蛇麻失其性，道眼真不花，我当幻中见，天地皆蛇麻。>
<乌声今夜乐，知是虏空营，急度临河马，先收蓟北城。>
<种竹参差长，栽松次第成，戎衣遍江汉，未厌子真耕。>
<竹为众鸟欣，庐亦吾所爱，不作物我观，彼此两无碍。>
<脚婆原不食，缠裹一衲足，天明更倾泻，颒面有馀燠。>
<朝散午门西，春风起御堤，上林花半发，几处早莺啼。>
<秋江共僧渡，乡泪滴船回，一夜吴船梦，家书立马开。>
<青鵳啖雀雏，饫饱侮鸢乌，不知皂雕力，拿杀北城狐。>
<片片落花飞，随风去不归，如何临欲别，不得傍君衣。>
<布谷催春种，千声复万声，一身无托处，安敢话归耕。>
<一弹弦一绝，思君肠百结，雁过无书来，立尽松间月。>
<登庸局面变，报复念头差，贬削村夫子，褒崇笑夜叉。>
<听君弹别鹤，别鹤怨离索，何以动乾坤，六月秋霜落。>
<渐老便幽僻，西来意亦迷，不知师子吼，何似野猿啼。>
<两角徒自长，空飞不服箱，为牛竟何事，利吻穴枯桑。>
<或问游人道，那能独步忧，饮时含救药，醉罢不能愁。>
<人卫临淇水，闾阎尚古风，但闻歌枣下，不见咏桑中。>
<千峰云未还，数树芭蕉绿，风雨暗黄昏，何人共幽独。>
<堂闭仙人影，空坛月露初，闲听道家子，盥漱读灵书。>
<北垞带南垞，前帆衔后帆，欲知何处泊，斜日在松杉。>
<还舍八十日，三逢明月圆，停杯试一问，归去定何年。>
<枯柳霜中鹊，长烟雨后山，人来吹笛罢，独立碧溪湾。>
<月来静后多，况已刈禾黍，一望西尽头，茫茫不知处。>
<帘旌风不摇，博山云自度，主人下东山，月色转归路。>
<白首弄船翁，夜入莫向水，须臾海月来，明珠应有泪。>
<主簿能经济，中年未乞身，西溪看卜筑，知是宴眠人。>
<风吹庭叶响，日夕凉秋思，却望江山道，不似阳艳时。>
<来往舟如屋，相随一月期，登途不忍去，翻似别家时。>
<杳默閟虚旷，森爽离人寰，玉室非所诣，回首烟中山。>
<何人品小草，乃以鹰爪名，吾舌安用甘，且得吾眼明。>
<海波浮玉殿，宝网拂珊瑚，座上来听法，龙精即老夫。>
<船下广陵去，月明征虏亭，山花如绣颊，江火似流萤。>
<事理俱不涉，回照绝幽微，背风无巧拙，电火烁难追。>
<今年尽今日，明日是明年，客况萧条处，春寒雪后天。>
<生为大宋臣，死为大宋鬼，一片忠义心，明月照秋水。>
<长江千万里，何处是侬乡，忽见晴川树，依稀认汉阳。>
<谷中谁弹琴，琴响谷冥寂，因君扣商调，草虫惊暗壁。>
<石径穿云去，山亭傍路安，坐来清润积，吟袂欲生寒。>
<朴蔌复朴蔌，何以栋我屋，风雨莫轻摇，南山无老木。>
<虎士委桃核，阳春作锦林，襄阳二三月，歌舞入花阴。>
<口溢桂州浆，眼定西良色，我是荔枝仙，何人解漫得。>
<秋水何青青，菖蒲花可采，不忍浣罗襦，美人泪痕在。>
<去水萦东鲁，晴云近北天，故乡在何许，明月浸楼船。>
<孤凤栖山中，白云护清境，朝阳早飞来，月落空岩冷。>
<君家隔江□，别舸乘潮去，明日潮复来，还应望君至。>
<年年佩温故，先入一枝来，岁寒吾与女，欲别重徘徊。>
<隔岸远山色，苍茫生暮愁，孤舟烟雨际，独占楚江秋。>
<姓字本无双，山林今见一，动必合礼经，心焉在王室。>
<汀洲黄叶落，一望弥蒹葭，美人隔秋水，相忆空瑶华。>
<骨秀类天人，神清若岩电，寿与山岳齐，造物兹可见。>
<临风衣自整，对月影偏长，独立经寒暑，真成石作肠。>
<谢客何时久，逢僧若个闲，不知萝月下，敲破几松关。>
<物华他日好，岁月个中延，欲识无馀事，才如一指禅。>
<万事足无梦，一身轻亦夸，醉狂扶杖起，细数上篱花。>
<怪石玲珑白，方盆玛瑙红，倭僧到中国，何处挹清风。>
<借问卢家女，佳名是莫愁，不知秋别恨，何处上心头。>
<团圆三五夜，待月上高楼，谁知风共雨，又妒一年秋。>
<东下姑苏台，挥涕恋行在，苍茫云雾浮，风帆倚翠盖。>
<君从荆土回，遗我连环玦，不渝坚贞心，难解绸缪结。>
<下桥声骨骨，凄然苇风至，儿童觅惊鱼，动处荷花是。>
<江流无日夕，每逐别离船，乍去还回首，空伤隔岁年。>
<深林拥苍翠，绝𪩘顷陂陀，便欲褰裳去，乘风逸兴多。>
<客路逢寒食，花山不见花，归心随北雁，先向洛阳家。>
<入门天地宽，出门天地窄，出不容一身，入犹有四壁。>
<湿云载秋声，万籁集篁竹，江湖白发长，独拥孤蓬宿。>
<孤客逢春暮，缄情寄旧游，海隅人使远，书到洛阳秋。>
<山巅如可上，更上一重重，总断樵人路，低头谢旧峰。>
<新月似银钩，弯弯挂客愁，相思万里外，薄暮倚层楼。>
<瀑溜闻窗外，晴风逼座间，挂冠徒有意，芳桂杳难攀。>
<雨足新晴后，凉生静夜时，支筇谁得见，惟有鹭鸥知。>
<湖山澹空濛，堤上行人少，欲渡心忉忉，浩歌水云渺。>
<对梅日一醉，无酒如梅何，尘世独醒人，卑之毋甚高。>
<一峰如龟横，得自禅翁说，众山迤逦来，宛然此前列。>
<天子览书悲，肉刑无复施，不惟嘉烈女，亦自活神医。>
<玉烛和薰日，金穰瑞应初，丰年知有象，吉梦兆维鱼。>
<才退愁无友，时艰悔有家，乡心惭杜宇，世事付杨花。>
<孤茅倚修竹，霜色下庭柯，寂寂无人处，秋山寒意多。>
<堪嗟分手日，春色冷湖头，柳絮空飞尽，长条转系愁。>
<翠黛浮晴汉，虬枝立暝烟，回舟不用楫，江上水吞天。>
<贤哉颜氏子，陋巷独幽居，箪食与瓢饮，萧然乐有馀。>
<净宇流金□，直诚翳宝床，自应归寂灭，非是倦津梁。>
<两岸树交加，群峰散紫霞，武陵何处是，流水出桃花。>
<寒鸦栖古枝，苍黄月未落，山馆何萧然，鸡声起城郭。>
<仗顺继皇业，并吞势由己，天命屈雄图，谁歌大风起。>
<肘后臣非靳，胸中彼未纯，乃知兵妙处，不可妄传人。>
<家临五溪水，浣纱歙浦口，恐有寄来书，君行见郎否。>
<明月印长溪，凉风送虚榭，孤榻冷如冰，怀人坐长夜。>
<天德平无外，关门东复西，不将千里隔，何用一丸泥。>
<痴女饥咬我，郁没一悲魂，不得收骨肉，痛哭苍烟根。>
<阵火照红云，龙庭战未分，全家上马去，应避李将军。>
<闲吟秋景外，万事觉悠悠，此夜若无月，一年虚过秋。>
<近谷交萦橤，遥峰对出莲，径细无全磴，松小未含烟。>
<大叶偏鸣雨，芳心又展风，爱他新绿好，上我小庭中。>
<看月月转明，幽人寂无语，山空秋夜长，松露湿如雨。>
<莫向苍山宿，苍山古木横，风动连枝影，凄其伤尔情。>
<浮游世界海，无心舟自虚，簸荡从滔天，不管风涛虞。>
<虚屧开修廊，回风走落叶，夜月照无眠，披衣来步月。>
<安分身无辱，知几心自闲，虽居人世上，却是出人间。>
<长信多秋色，西风生翠罗，一年将尽夜，翠辇不曾过。>
<引满花下杯，延缘坐中客，醉不大袖歌，孰云此门窄。>
<珍贵均摩勒，甘滋过醴泉，谓天不吾享，岂不厚诬天。>
<神尼凿一塔，杳在碧云端，舍利夜光现，君须正眼观。>
<虚阁极萧爽，菡萏摇清漪，坐来不知暑，香雾湿人衣。>
<山边賨布地，湖外石田庄，今年秋较熟，大舰送官粮。>
<龙卧泉泓澄，龙起泉淫滪，莫问青龙疏，你且吃茶去。>
<野鹿正周张，猿投两臂长，由基方逞巧，何似总相忘。>
<菰甘因辍送，荔熟亦均分，食指真欺我，脾神不似君。>
<阮客身何在，仙云洞口横，人间不到处，今日此中行。>
<隔江石马嘶，居人事鼓鼙，华山休汗血，秋草没霜蹄。>
<安石善谈笑，挥麈却苻秦，妄起并吞意，终残吴越人。>
<独坐寒窗夜，深炉火欲灰，无穷身外事，都逐雨声来。>
<尾揭遍身硬，耳肾闪骨生，此风从后得，暖处勿吹惊。>
<济时肯杀身，惨淡苦士志，百年能几何，终古立忠义。>
<对策婉而切，奏疏忠且纯，风行水自波，至哉天下文。>
<竹枝双翡翠，缩颈照寒水，蓦见渡溪人，一声忽飞起。>
<乱山带乔木，斜日望中碧，白云忽傍人，马首岚光滴。>
<圆象天仪转，方侔地里分，独超形器外，寂感一灵君。>
<细雨微沾处，危桥稳步时，平安人自庆，回首咏涟漪。>
<锄禾风打笠，始知山雨骤，抛犁看雨眠，前村有牛斗。>
<金屑眼中翳，衣珠法上尘，己灵犹不重，佛视为何人。>
<即今装饰废，雕零衢路间，姮娥与明月，相共落关山。>
<虽则仇平仲，何曾问大年，崇宁一相拜，元祐几人全。>
<雨添春水漫，溪上鳜鱼肥，月出僧因过，船归鹊正飞。>
<十钻无遗策，宁免刳肠忧，何如隐莲叶，千岁成仙游。>
<此来为佳处，高犹在绝颠，吾衰中道废，汝少更加前。>
<东溟春浪晓，迥映豸衣明，安得杯如瓠，同斟万顷清。>
<立马蓬莱岛，千门霁色通，西山四百寺，处处玉华宫。>
<欲向阳羡游，春雨阻行楫，山僧携满笼，门前挂青笠。>
<异时兰见锄，只以当门故，请君阳春看，少让梅一步。>
<一枝横出晓，霜外数花开，谁识生绡上，清香静处来。>
<蒲稗雨前死，芙容霜后活，青天卧凫鹥，秋来水空阔。>
<吾道本无我，未曾嫌世人，如今到城市，弥觉此心真。>
<耸节偶相并，雪霜终不迷，应将古人比，孤竹有夷齐。>
<浮生知几日，无状逐空名，不如多酿酒，时向竹林倾。>
<风吹软桂枝，下扫西南氛，坛中仙人影，冉冉化为云。>
<绽玉闻欺雪，含章妒绛纱，不同桃李种，粲煞赤城霞。>
<草间啼络纬，声自暗中来，织女机丝冷，何劳永夜催。>
<曲坡行尽处，鸡犬两三家，十里长亭路，青山道正赊。>
<君看槐树陌，何似桃花源，独有长安梦，相随还故园。>
<日高霞散彩，松老鹤巢枝，坏壁诗犹在，纱笼何用之。>
<朱果繁霜后，甘甜半自零，忽惊林色曙，零落见残星。>
<深雪打茆茨，飞蝗惨不孳，无由苗上见，画取两雄雌。>
<虚堂坐无寥，思子不能饭，拳拳饥渴心，谗口愁滋蔓。>
<张子携诗来，危坐拨芋火，三问笑不对，政恐非助我。>
<体轻难受雨，枝软不禁风，全赖结蟠力，能超造化功。>
<风月满湖凉，芙蕖香复香，浣纱人不见，化作紫鸳鸯。>
<寄郎三片玉，至今无报音，深山多古迹，不得共郎寻。>
<棕榈花满院，苔藓入闲房，彼此名言绝，空中闻异香。>
<平生苕霅舟，略计忘几历，诗里不能收，付君医画癖。>
<送送城西道，踟蹰故意深，一杯西廨酒，聊赠白头吟。>
<种桑思采桑，蚕饥那可忍，日暮寒女心，无衣犹反本。>
<遥知歌座中，随意吐十住，海门妙莲华，应逐谈词吐。>
<三窟不须营，蒙恬素心友，识尽天下书，只要文章手。>
<已见寒梅发，复闻啼鸟声，愁心视春草，畏向玉阶生。>
<绿阴转庭柯，午眠犹未觉，更无山禽啼，残梦断剥啄。>
<朅来雪矼头，眼随林麓转，意定众境生，一笑前峰远。>
<叹昔秦皇帝，何年此逸游，迢迢大冈路，千古为嗟羞。>
<暮雪连青海，阴霞覆白山，可怜班定远，生入玉门关。>
<经言事父孝，所以事天明，疾间加再饭，梦中与九龄。>
<霜风殊未高，杖策荒园里，仙子别经年，相看共惊喜。>
<苍松蟠古岩，洞门锁幽谷，但逢扫叶僧，不见衔花鹿。>
<愁多怯长夜，况乃众病归，何待六十年，老矣当知非。>
<翠岫晓云横，湖光一镜明，林间有红叶，万壑总秋声。>
<人世少知遇，百年怀抱孤，山亭坐虚敞，邈与天为徒。>
<绿水绿于染，青山青欲流，一飞洞庭雨，万树尽生秋。>
<荷花靓无语，宛在水中央，露深明月高，下宿双鸳鸯。>
<石屏在岩幽，不习见冠盖，时有明月期，散发坐相待。>
<公也昔如铁，我来思铸金，楼前古梅树，骨立冻云深。>
<夹日授五飞，论功中兴主，宛宛龙父尊，兹山职霖雨。>
<仕路定风波，人生能几何，时来聊试手，为瑞不宜多。>
<满城人尽闲，惟我早开关，惭被家童问，因何别旧山。>
<蚨蝶何翩翩，一名凤凰子，凤凰久不来，见尔宁不喜。>
<寒川消积雪，冻浦渐通流，日暮人归尽，沙禽上钓舟。>
<住山深几许，晓送林僧语，溪涌石楠花，因知昨宵雨。>
<池上新荷绿，风清白鹭飞，采莲人已去，水面落红衣。>
<帘密风时度，宫深日倍长，纻罗随节赐，黍麦趁新尝。>
<春风海上桃，仙禽托栖止，莫啄千叶花，留结千年子。>
<迢递锦云道，琼花间朱草，时闻远近香，不知秋已老。>
<路转村逾僻，江平岸欲无，片帆明夕照，天遣画成图。>
<惨淡秋云高，萧瑟西风起，坐感岁华迁，悲歌泪如水。>
<粲粲梅花树，盈盈似玉人，甘心对冰雪，不爱艳阳春。>
<偶阅古人书，了不异人意，强作一家言，欲占千秋事。>
<本是爨下材，叨君一分直，不惜捐此身，为君佐鼎革。>
<卿爱落雁姿，侬爱飞龙骑，日暮别挥鞭，男儿何意气。>
<欲花先摘叶，叶少始花多，向夕沾人气，香如膏沐何。>
<春园芳已遍，绿蔓杂红英，独有深山客，时来辨药名。>
<蹑屐上危岑，策杖临孤屿，来往自忘疲，于此时延伫。>
<林下脱双履，窗边挂幅巾，闲堂风掩户，断岭月窥人。>
<吾去不足惜，眷彼后来人，后人鉴吾辙，谁复念酸辛。>
<赑屃太古雪，参差洛书文，罡风恐吹裂，骑去入玄云。>
<投装即虚馆，檐溜犹浪浪，主人眼为青，炽薪燎衣裳。>
<翠盘捧明珠，荡漾圆复碎，夜来明月中，留得蛟人泪。>
<秋深瓠犀烂，霜甘断壶苦，归去问东陵，共垦青门土。>
<秋风动客心，寂寂不成吟，飞上危樯立，啼乌报好音。>
<亲魂归室庐，亲体托林峦，如何谢孝子，守墓久不还。>
<苍松遮一径，原是栋梁材，月朗风清夜，分明入梦来。>
<贳酒白云西，相将玉手携，无钱吾自分，门有泻钱溪。>
<老子烧香罢，蜂儿作队来，徘徊绕襟袖，将谓是花开。>
<为养宁埋子，那知地有金，如何有天赐，且复怕官侵。>
<翩翩双好鸟，同集一枝安，谁知瑶岛上，别有青琅玕。>
<朝从双扉出，莫从双扉还，狂风吹山花，落我衣袖间。>
<松下问童子，言师采药去，只在此山中，云深不知处。>
<玉京红线断，樊素绛唇娇，好著鞦韆架，其如不解描。>
<人生重乡邦，歧路苦南北，简书限王程，欲住不可得。>
<松菊存陶径，弦歌绝武城，江东新发棹，僮仆笑相迎。>
<东池久寂寞，会翠得佳名，小诗拈未出，去寻王右丞。>
<庭兰尚牢落，庭草已勾萌，草与兰何似，东风亦世情。>
<放勋访吾叔，鲁叟问弘聃，所以此童子，诸方亦遍参。>
<阁老辞天府，归来即广居，知公自良贵，何处觅吾□。>
<山馆桂花发，寻香客自来，呼童扫黄雪，家酿待君开。>
<得丧非无自，操纵原有由，明珠在方寸，象罔难与求。>
<蟾窟有奇芳，殖根此茂密，人间万种香，企之不可及。>
<卖弄澜翻舌，文殊是阿谁，未曾谈不二，已自落思惟。>
<秋园金气应，含素向栏干，莫作朝簪比，唯宜戴箨冠。>
<醉吟绿蓑底，孤舟系渔梁，不知沙头水，夜添三尺强。>
<孝经虽始教，何但习于初，欲得如儿愿，常常诵此书。>
<袅袅空中云，隐隐楼上角，西风吹不断，时向云边落。>
<月岩如偃月，风泉洒晴雪，仙境在人间，真成两奇绝。>
<㶁㶁涧中泉，依依道傍柳，塔院午钟声，随风出山口。>
<薛堰归何处，披图想具区，古来探本论，无欠也无馀。>
<雨滴空阶响，灯悬净壁明，掩书人独坐，性达正惺惺。>
<蕉鹿遗大野，木鸡在深林，山月直入室，松风与披襟。>
<二更风薄竹，悲吟连夜分，村西递馀韵，应胜此间闻。>
<昔没贼中时，中夜间道归，辛苦救衰朽，微尔人尽非。>
<空山嘈夜雨，幽人坐惆怅，今夕楚涧泉，明日秦淮浪。>
<十载九华边，归期尚渺然，秋风一乘传，更觉负林泉。>
<岘首风湍急，云帆若鸟飞，凭轩试一问，张翰欲来归。>
<月色照溪水，秋声起树间，孤舟今夜客，无梦到家山。>
<昨日乡书至，萱花悴北堂，东风两行泪，逆水到清湘。>
<尖新赖摹画，老秃计休闲，露顶张长史，科头管幼安。>
<海月和潮上，风帆接画船，故乡连夕梦，景物正依然。>
<天上秋风发，岩前菊蕊黄，主人持酒看，漫饮吸清香。>
<传闻废淫祀，万里静山陂，欲慰灵均恨，先烧靳尚祠。>
<绘雪著堂中，坡翁署堂义，绘堂著雪中，安知非坡意。>
<一酌寒仍绿，千峰夜失青，逢君能几日，摘尽蓟门星。>
<妇人虽软眼，泪不等闲流，我因无好况，挥断五湖秋。>
<花在寒云里，看来隔一重，路傍犹落落，况复到高峰。>
<一入深宫里，经今十五年，长因批帖子，呼到御床前。>
<尽道丰年瑞，丰年事若何，长安有贫者，为瑞不宜多。>
<轻舸迎上客，悠悠湖上来，当轩对樽酒，四面芙蓉开。>
<旷望丛台路，飘飖楚塞人，琴堂无故旧，何计免沾巾。>
<拔翠五云中，擎天不计功，谁能凌绝顶，看取日升东。>
<急奏留床下，君王醉未看，应嫌江表窄，不及井中宽。>
<阖庐创城郭，俄徙傍湖山，酒旆千家室，今犹作市寰。>
<山空秋叶落，江静野云浮，世事无关涉，扁舟梦远游。>
<极目苍梧野，湘灵翠辇过，千年枝上露，留得泪痕多。>
<城上岳阳楼，高临洞庭水，君山望不迷，日日风波里。>
<鳏鱼夜夜泣，比目巳争新，见说新人好，何当忆故人。>
<岁暮不可留，送子山城下，别意如寒泉，哀声咽难写。>
<相去一万里，相思堪倚楼，汉宫临薄莫，羌笛怨高秋。>
<不忿成故人，掩涕每盈巾，死生今有隔，相见永无因。>
<平湖千丈宽，中有涵虚阁，静夜时推窗，星辰四檐落。>
<秋树影扶苏，斜阳半亭挂，似延李营丘，写得寒林画。>
<亭子临孤绝，江云碍不飞，时来檐下宿，水气湿僧衣。>
<俱从四方事，共会九秋中，断蓬与落叶，相值各因风。>
<久未从君行，出门无可去，思尔行之善，秉烛坐至曙。>
<近浦寒烟上，平沙落雁遥，行人欲归去，舟子故招招。>
<不是乘春绿，终无变节黄，惟应清白操，岁晚映冰霜。>
<苦心有深思，劲质无软语，贤科废因公，此事亘千古。>
<欲跨羸骖去，江村访酒家，杖头无阿堵，肯听锦囊赊。>
<古陵在蒿下，啼乌在蒿上，陵中人不闻，行客自惆怅。>
<水石霜萦薄，波涛日激撞，平生多履险，莫误吕梁淙。>
<绿树蔼佳色，青山明晓霞，春风到几日，开遍一庭花。>
<点点越罗衣，桃花作泪飞，鹧鸪如有意，为唤阿郎归。>
<别去空惆怅，萧然掩竹扉，山中紫芝老，君定几时归。>
<红颜能几时，岁月去倏忽，有宠莫令极，宠极爱将歇。>
<野花簪短笠，露湿蔓青青，莫笑儿童小，人间河鼓星。>
<紫黑苍黄肉，青白胜鹅梨，黑青肉亦白，淡黄白亦宜。>
<十年三雁序，接翅紫微垣，花下哦前什，难酬明主恩。>
<晓桉三杯后，闲烹北苑茶，色香俱绝品，雪泛满瓯花。>
<嗟哉谷口孙，句法何摧藏，骨冷归九原，古意堕渺茫。>
<意到非饶舌，情亲易解颐，或时铛脚坐，不效剑头炊。>
<令节逼重九，归期及暮寒，风霜摇落候，莫遣客衣单。>
<梧叶几片飞，三日西风急，新月冷银床，床下孤螀泣。>
<日上照万物，心明观一身，为光讵资火，在我不关人。>
<风花荣落速，水月净明深，物物观天理，资吾入道心。>
<三篱盖驰道，风烈一无取，时见牧牛童，嗔牛吃禾黍。>
<平陆苍龙起，近山生远烟，前村三万顷，明日水平田。>
<江渚无来雁，山樊有宿猿，秋高卢橘熟，巴月树连村。>
<夜久商飙起，萧萧山月明，小窗云影乱，无处觅秋声。>
<几种重阳菊，连开傲晚霜，红黄各称赏，朵朵弄杯觞。>
<㬉气幸霜馀，留寒酿春雪，药力不峥嵘，眉间蹙千缬。>
<栽梅沿屋角，幽趣少人知，雪后月明夜，孤芳吐几枝。>
<洞口松萝密，白云压枝湿，莫往披白云，恐有蛟龙蛰。>
<心猿知意马，方便自须调，勿自生烦恼，菩提道不遥。>
<卧吹月明里，龙吟鼍打鼓，别是一家风，荻花摆头舞。>
<窅谷千年树，深山五寸苔，休官非绝响，今见一人来。>
<轮囷肖天巧，沾䨴含雨意，惟应野老知，此是丰年瑞。>
<柔橹声相应，名齐汉魏收，可怜一溪水，分作两塘流。>
<杳杳璧沉水，亭亭珠在渊，落潮流不去，还向定中圆。>
<帝享老臞仙，丹苞实醴泉，犹嫌无供帐，赐以锦漫天。>
<金谷多丽人，采芳孟津口，颢作芙蓉花，葳蕤入素手。>
<山泽欲焦枯，炎光满太虚，不知天地外，暑气复何如。>
<西昴昏当午，诹訾旦在东，圣君南面治，常候四星中。>
<何处提壶鸟，荒园自叫春，夕阳深樾里，持此劝何人。>
<珠宫万姝丽，缤纷朝紫皇，月明瑶珥冷，风细缟衣香。>
<自是良家子，十年九在边，鬓毛白已尽，何日勒燕然。>
<大木充栋梁，全帛美裳衣，若不中绳墨，环观叹奇稀。>
<方经脱手春，又复送馀热，悬知到故山，定与秋风别。>
<野色入高秋，寒影逝湘水，日午思晚凉，清风为谁起。>
<一片清凉石，凭余任意眠，归来倘有意，不用买山钱。>
<平生何所食，命寄首山薇，采义劳妻子，无端此乐饥。>
<风露澹清晨，帘间独起人，莺花啼又笑，毕竟是谁春。>
<故国青山好，春来梦不真，去家虽太近，犹是未归人。>
<养花虽万室，花好出贫家，折自佳人手，枝枝带露华。>
<千载辽东鹤，双飞叶县凫，应怜尘世里，无地著臞儒。>
<茆屋野桥上，炊烟小店开，道是白云起，恐防山雨来。>
<躧步登兹楼，冥心白云里，智慧想不生，吾以观无始。>
<夜月沙如雪，春江水似天，烟波幽梦远，不到凤池边。>
<雨过积金顶，芙蓉万朵青，神鱼不飞去，风伏翠涛腥。>
<日落江路黑，前村人语稀，几家深树里，一火夜渔归。>
<貌与松俱瘦，心将絮共沾，一庵空寂地，香火读楞严。>
<洗尽尘埃色，湘江暮雨馀，谁将明月影，留照草堂虚。>
<归路偶逢人，问我牛何喘，非关气未和，只是牛行远。>
<家住嵩山下，好采旧山薇，自省游泉石，何曾不夜归。>
<风雨秋池上，高荷盖水繁，未谙鸣摵摵，那似卷翻翻。>
<客人莫直入，直入主人嗔，扣门三五下，自有出来人。>
<夜色冷深宫，丽人眠复起，风生绿桂枝，月落银塘水。>
<黑白一齐全，生来始八年，中间初似破，十二岁无偏。>
<湘春日日雨，湘水夜来高，莫道刀舟险，吾尝学自操。>
<酷矣杖流血，奇哉鱼跃冰，能令母心悟，不异已亲生。>
<欲寻阿练若，曳屐出东冈，涧谷芳菲少，春风著野桑。>
<谁家重生子，血化剑芒腥，因读征边录，千秋憾武成。>
<荤膻停夜食，吟咏散秋怀，笑问东林老，诗应不破斋。>
<遁迹在空山，生涯寄场圃，柴门到者稀，满地梨花雨。>
<慈心能割有，约已善持家，缘余贪佛去，别汝在天涯。>
<飞书报沈郎，寻已到衡阳，若存金石契，风月两相望。>
<同宿复同飞，茸茸浅碧衣，白头秋树里，相倚看斜晖。>
<呼童扫蚁子，勿上法堂阶，渠出卖厅角，云参妙喜来。>
<俯仰是天汉，陟降非世路，常闻步虚词，时耸采莲女。>
<乞得真形图，五岳在指掌，抚琴一动操，欲令众山响。>
<溪光摇四壁，瓦影落中流，洗耳百闻寂，清心千虑休。>
<林外鸟声欢，江南尚小寒，回头又春色，早晚谷中看。>
<朝来临镜台，妆罢暂裴回，千金始一笑，一召讵能来。>
<散木无文章，中林有先伐，连蜷而离奇，仙槎与禅筏。>
<好在宫台里，山高水亦环，两嵓陟绝起，更好大雷山。>
<家风本韦布，生事但渔樵，惯就下乡食，莫烦东阁招。>
<烟渚复烟渚，画屏休画屏，引愁天末去，数点暮山青。>
<蒋径秋阴满，琅玕翠色环，莫云湘浦远，只在茂林间。>
<云锁吕公洞，月明黄鹤楼，抱关非故卒，谁见羽衣游。>
<仙桂从谁折，桥名是处传，人言吴季子，家住水东边。>
<卒夷与玉兰，一白复一紫，二花合一株，颜色更可喜。>
<春色人皆醉，秋光独不眠，君看明月下，何似落花前。>
<惰游不能耕，心愧新舂白，啸傲茅三间，主人终胜客。>
<翠掩千寻洞，青窥一窍天，人间无绝境，不要问桃源。>
<疏花清有影，止水净无埃，好似菩提树，明明照镜台。>
<非长陈寿赞，无首杜陵诗，庙貌并公论，如今胜昔时。>
<种此一丘田，朝夕恒精虔，众草不敢秽，瓜瓞斯绵绵。>
<桑柘落洲渚，澄潭渔艇集，幽禽忽飞来，斜日水光溢。>
<独行林下路，望望南山暮，无酒掇英尝，寒香已零露。>
<拔钗买长剑，甘吞马上雪，不斩楼兰回，愧此闺中铁。>
<东阁观梅放，西池梦草芳，绝胜驴背上，风雪灞桥傍。>
<水木阴森处，茅堂四五间，主人容直造，携手看青山。>
<夹城云气夕，露掌隐金盘，杨花白云乱，风起满长安。>
<冈背何所有，历历青松树，飒飒悲风来，恍恍神灵雨。>
<秋阴士多感，雨息夜无尘，清樽宜明月，复有平生人。>
<莫谓村庄小，田园岂在多，平泉与金谷，生事近如何。>
<满酌劝童仆，好随郎马蹄，春风慎行李，莫上白铜鞮。>
<未见垂云沜，其如归兴何，路穷双足热，为我洗磐陀。>
<英英团盖云，轻移遮白日，晒发图未成，竹深留六逸。>
<寂寞留山县，天回大地春，东风生旅馆，吹共故乡人。>
<风顺帆心饱，潮平棹尾收，拥书人自卧，一息到真州。>
<闭户蚕新浴，开帘燕早归，何曾春欲去，自是物华非。>
<落日不可尽，丹林紫谷开，明明远色里，历历暝鸦回。>
<秋来宇宙清，雨后山泽润，老农喜我归，时报丰年信。>
<残月迷春晓，桃花怯夜寒，何人未妆洗，先傍玉阑干。>
<绣带双行缠，临阶踏春草，风不展红裙，阿谁知是好。>
<江南万玉妃，肌肤冰雪立，平生爱淡妆，不作胭脂湿。>
<白发夷门老，能兴晋鄙师，魏王备它盗，曾不备如姬。>
<策马夷门道，高城带暮云，至今豪侠士，犹说信陵君。>
<江云吹不尽，山雨莫还飞，昨日停车处，花枝一半稀。>
<胜域构为亭，名流长载笔，五色灿江花，千秋照云日。>
<金粟花千树，银河月一轮，举杯邀对饮，天上谪仙人。>
<昔日巢居客，今为天上仙，文章流海内，几杖葬山前。>
<秋来杨柳树，叶落空池里，上有寄生枝，青青寒不死。>
<时序属春深，世序属岁暮，相将了蠹编，同访桃花渡。>
<山桃深复浅，乱发傍幽岩，无人慰寂寞，晴日自毵毵。>
<月落宿禽起，幽人殊未回，不知何处磬，迢递过山来。>
<皎皎玉兰花，不受缁尘垢，莫漫比辛夷，白贲谁能偶。>
<风寒僵马足，雪厚没车轮，可怪九衢内，犹多来往人。>
<山僧虽不饮，酤酒引陶潜，此意无人别，多为俗士嫌。>
<玉树参差出，天花顷刻开，先生倚栏处，指点是瑶台。>
<回头候火伴，迟迟行复歇，山铺时问名，阴崖忽逢雪。>
<山灵亦自喜，尊者乃吾师，得与鹫岭并，不作虎头痴。>
<躞蹀水穷处，鸡犬非人间，褰裳不用涉，迤逦逃秦山。>
<圃曲畦亦纡，抱瓮劳往返，可以全吾拙，无乃妨吾懒。>
<江上雪纷纷，风寒天已暮，中有泛舟人，兴尽迷归路。>
<为学不谨笃，到底是空言，猩猩与鹦鹉，孤负昊天恩。>
<苍厓切云高，深涧万丈下，低头听泉声，风雨号静夜。>
<深谷发幽姿，自与众草别，苍石动玄云，清风洒晴雪。>
<蔬食可堪贫，勤哉孝养亲，蓬莱知不远，应是著斯人。>
<犹嫌千仞瀑，飞不到舟边，安得天风起，吹来洒昼眠。>
<欲别哽无语，蘸酒评归期，潮汐有朝暮，郎心无转移。>
<戊亥重逢日，乾坤透迥时，幻身今已脱，明日有丹梯。>
<像貌崇贤圣，名言训子孙，日亲师与友，力学探渊源。>
<唐不过李仙，宋不过苏子，此泉来高处，亦复聊尔耳。>
<参旗挂疏木，通夕凉如水，银汉耿半天，河桥暝烟紫。>
<胜韵难齐俗，清流不受浑，岂应践期约，独自爱黄昏。>
<尔作南迁客，余同北地囚，酣歌易水动，舞剑白虹流。>
<独立山上桐，高风日摧委，不及缠绵枝，年年结成子。>
<静得尘埃外，茶芳小华山，此亭真寂寞，世路少人闲。>
<烟如护架纱，风作并州剪，一夜尽装成，是谁香泪染。>
<题诗竹坞中，竹长时出垣，谁能将铁笔，一画牡丹园。>
<花落春已暮，门开白云来，阶前一片石，风雨留莓苔。>
<南窗聊寄傲，北牖有凉风，岩洞幽深处，结茅容老翁。>
<青春流水去，白发见花羞，山鸟缘何事，如今也白头。>
<画真犹是妄，何况画非真，正做梦说梦，知是身非身。>
<元弼今安健，音尘久阔疏，早年倾盖意，白首复何如。>
<下阶拜新月，一抹蛾眉弯，月若知人意，长如白玉盘。>
<春入坤宁殿，夭桃暖更饶，直缘心不妒，岂有壁涂椒。>
<涧冻冰泉咽，松悬月露清，何人会真趣，细坐与君评。>
<小楼无结构，势与嵚崟敌，雨雹纵横下，恐有飞来石。>
<道人不凋琢，万镜自明己，愿公勤此履，深彻法源底。>
<独立长门里，徘徊无所亲，可怜前殿月，不照后宫人。>
<负土即旧茔，招提开法雨，谁知青莲花，结子中心苦。>
<溪水去何急，孤帆暮未收，凉滩无限月，客鬓已先秋。>
<茧馆覆柔桑，新丝引更长，纫为五色缕，续寿献君王。>
<英雄多误中，难息博浪沙，一奋金椎后，山河属汉家。>
<左刀如白虎，右剑象苍龙，直走长城北，风云满路中。>
<绵绵千丈丝，就此一寸的，但愿的成莲，莫教莲蒂薏。>
<阳陵郭门外，陂陁丈五坟，九泉如结友，兹地好埋君。>
<直对缥缈楼，迭玉映晶洁，诵得少陵诗，窗含西岭雪。>
<树底通幽径，花阑亦逶迤，柔条未经缚，棘刺乱钩衣。>
<连夕多风雨，披蓑护菊苗，添泥重插竹，剪尽碧干霄。>
<尔别何所游，月明江上舟，异日思君处，凭栏看水流。>
<檐浅侵林绿，窗虚剩蕊红，试茶催鼎实，纵酒失杯空。>
<缈缈春山云，离离春江树，君看江上山，不是人间世。>
<羽扇白纶巾，堂堂六尺身，我评秦汉下，宇宙只斯人。>
<逋客敢欺桂，秋岩曾遣风，古香吹一再，如到广寒宫。>
<洞房今夜月，如练复如霜，为照离人恨，亭亭到晓光。>
<玉辇宵游处，山萤万点飞，后庭方熠耀，不照锦帆归。>
<隐几静焚香，穿林还扫石，褦襶应不来，琴书从所适。>
<欢会长时好，别离难为情，吹箫明月下，流羽自凄声。>
<新笋已过母，时禽多变声，可人期不至，明月下前楹。>
<寻壑初不惮，经丘亦忘疲，人见崎岖处，不知心坦夷。>
<方池不见水，但见红与碧，小雨芰荷翻，一声何处得。>
<簪组非无累，园林未是归，世喧长不到，何必故山薇。>
<风来声清圆，月明影婆娑，挺挺岩壑姿，时亦妩媚何。>
<生在如来家，须学如来行，诸念入正念，有诤归无诤。>
<水黄连带脉，虚肿在皮肤，先用火针治，消时脓出馀。>
<老子斋中宿，同来无一人，若非明月客，谁伴白云身。>
<朝荣殊可惜，暮落实堪嗟，若向花中比，犹应胜眼花。>
<残云近县山，落日远江树，潮归人未归，孤舟伴闲鹭。>
<土灰论远计，木石笑浮生，但有一尊酒，何须千载名。>
<随波堪泛宅，因壑遂藏舟，坐稳无维楫，任他风打头。>
<飞泉何许来，明月此夜满，登高立秋风，妙趣无人款。>
<乞与人间巧，全凭此夜秋，如何针线月，容易下西楼。>
<颇笑古函谷，晓出鸡鸣客，四海今一家，岩关石门坼。>
<具酒作社饮，此事古倡始，孰肯具果蔬，被肘醉子美。>
<小搆静沉沉，偏宜清俗襟，此中何所似，明月到天心。>
<门径是耶非，欲入还疑错，低语问小童，双泪应声落。>
<北客相催发，一日举千帆，遥怜庾开府，岁晚望江南。>
<尔去归何日，烟霞意气同，为余谈胜事，秋色万山中。>
<花开当静者，无语只馨香，神契谁能似，依依水一方。>
<冰涧纵横水，风松高下声，远游应易老，跋马更凝情。>
<发初先向口，欲竟渐伸头，从君中道歇，到底郎须休。>
<江山共清焕，鱼鸟亦萧散，归与三亩园，趁此秋未晚。>
<谷深谁吟诗，吟惹白猿听，万景虚空生，风微涧光定。>
<忆同嵇阮辈，醉卧酒家床，今日垆边客，初无人姓黄。>
<疏雨过高城，流云止双阙，阴晴千里外，何处看明月。>
<送子扬州去，共说琼花开，琼花开未开，凭子报春来。>
<垂阴覆绿波，檀栾影空注，傍有微径通，穿云向何处。>
<篱头过井水，不打隔斋门，手握南阳布，缠头数竹孙。>
<寻幽坐翠微，岚气湿人衣，日暮高亭上，云归僧未归。>
<渍粉萧夫人，换却房山水，不信此流清，试看汉江里。>
<岂不恋本枝，秋霜不可耐，明知春必来，摇落安能待。>
<江湖多青山，舟楫长往还，山色难送客，不如住山间。>
<僧来落天花，我至看芳草，日暮思云光，幽怀不可道。>
<风静片云消，寒波浸凉月，疑有夜吟人，推篷落枫叶。>
<浦口鸣榔急，清江水漫流，得鱼便沽酒，明月在扁舟。>
<庭雪半消残，犹存旧腊寒，春风如有意，留待隔年看。>
<袅雾香魂暗，凌波素质娇，可怜流雪影，半逐杏烟消。>
<客自褦襶来，我当科头出，语客幸勿嫌，宋人偶游越。>
<极浦苹花白，空壕兰萼红，伤心城上燕，飞入馆娃宫。>
<问道三千程，斋戒三阅日，斋斋致太虚，白日生尔室。>
<若还退草料，腹中虚气鸣，大似肠黄候，脾家气不匀。>
<入世随方圆，净秽亦无别，只有一点心，不肯因人热。>
<俊逸鲍参军，优游谢康乐，豺虎正纵横，南行道弥恶。>
<假守昭平郡，诗情比阆仙，蝉声风叶外，鸟影月池边。>
<澄湖舒夜色，微雨蔼朝情，东风乍相过，流莺忽送声。>
<仗剑行千里，微躯感一言，曾为大梁客，不负信陵恩。>
<玉魄东方开，嫦娥逐影来，洗心兼涤目，恍若游春台。>
<飞桥架横湖，偃若长虹卧，自问一日中，往来凡几过。>
<郭索矶头石，霜螯嵌碧楞，夜分江月黑，石蟹上渔罾。>
<独携千古意，偶向林间坐，由来岘首碑，此泪非空堕。>
<山寺闻晨钟，深省静中发，展转睡不成，推窗看明月。>
<昨夜下天河，南飞路几多，归来无一语，无奈月明何。>
<名花一辞蒂，流浪那可保，从他上绮筵，宁似枝头好。>
<金井落梧桐，茱萸绕殿红，君王爱秋色，多在馆娃宫。>
<惊心卵石碍，劈面老沙吹，越见天阔处，不见云尽期。>
<众庶星为象，周天度有常，何当逢散乱，未易卜灾祥。>
<盘陀白云根，常作白云主，何如任飞去，从龙沛霖雨。>
<万世复万世，人心无改时，此理本非古，伏羲先得之。>
<罅月明窗纸，凉竿扫径尘，却应环堵在，潇洒属吾人。>
<世情令我出，世事令我归，出处不关我，安能论是非。>
<北风吹山云，不见山上月，苏门一夜雨，千峰尽成雪。>
<玉尘散林薄，半上古松枝，枝压愁将折，尘宵曾几时。>
<日出烟霏开，湖上散清霁，采采芙蓉花，怀人渺何处。>
<鼓棹若耶溪，一日还百里，今去看莲花，应在濂溪水。>
<贱妾莲蓬似，中含苦薏多，擘开君不食，辜负一么荷。>
<独伴奚奴行，为予拖竹杖，云深游兴阑，扶尔青山上。>
<初日流妆阁，春禽语画眉，可怜阶下草，寸寸是相思。>
<花宫环碧水，百尺驾春涛，缥缈金银阙，云门控巨鳌。>
<杂树略就列，清晨时涉园，逢幽付鼻咏，怀新劳目存。>
<胡椒八百斛，千古笑其愚，如何绿玉斗，终日量明珠。>
<菉竹在坡陁，兼葭隔洲渚，咫尺雨中秋，披图谩愁予。>
<滴沥来无尽，秋声杂水声，纵观深省后，一酌更心清。>
<试耕黄犊健，入社白鸥真，柳外呼舟去，水风吹葛巾。>
<相送五年前，把酒常在兹，夹路梅花开，岁晏将何为。>
<乱后厌城郭，村居若深山，夜分坐明月，竹门每忘关。>
<天借凭依便，云霄若可凌，莫教风拔木，却羡水飘萍。>
<秧愁晴暴死，花怕雨摧残，野老非常惧，天公不自安。>
<万籁不在耳，寂寥心境清，无妨数茎竹，时有萧萧声。>
<郦生方横死，蒯彻亦阳狂，设不逢刘季，同趋一鼎汤。>
<人面玉娟娟，花枝更可怜，凭从画眉手，折寄镜台前。>
<梦泽三秋日，苍梧一片云，还将鹓鹭羽，重入鹧鸪群。>
<星落少微宫，高人入古风，几年才子泪，并写五言中。>
<邑化弦歌地，邻渐俎豆风，二三言志子，六七咏归童。>
<无处写幽怀，前山雪未开，一阶春草碧，偶到树边来。>
<筑榭芝山麓，仍年再产芝，欲求茹芝法，已与赤松期。>
<情态真可憎，画成因误墨，薨薨乱鸡鸣，惨惨变白黑。>
<两山斗咽喉，群石矗牙齿，行客无限怨，横吞一江水。>
<秘方传辟谷，驱鸟种芝田，借问秋收日，三千是有年。>
<先臣命堂额，质朴有深意，莫漫说经纶，君看心性字。>
<堕驴聊一笑，化蝶梦偏长，何须论世代，人已到羲皇。>
<亭揭奇章榜，斯民孰去思，多惭羊叔子，涕泗岘山碑。>
<暮天稍晴霁，雨气白成云，月出争残日，林光两不分。>
<天风争顺逆，人事有参差，昨我停舟处，知君得意时。>
<小麂何山得，出山今几时，笑尔深藏晚，无言猎者知。>
<玉阶凄风起，桂花落如雪，罗帏银烛微，啼螀怨明月。>
<无何有醉隐，称是饮中仙，玉瀣涵金液，金波养玉泉。>
<微雨渡江关，横琴坐云海，山水如有情，钟期复何在。>
<藜杖憩苏湾，风温翠涨闲，惊闻双语鸟，如在画船间。>
<长松倚碧山，高人读书处，搔首出门来，月明天未曙。>
<客心争日月，来往预期程，秋风不相待，先至洛阳城。>
<惆怅枫山道，当年此息肩，重来如昨日，时序梦中迁。>
<三春秀紫芝，九秋飞黄鹄，川上忽坐忘，不闻虚舟触。>
<南来多大贾，远近见帆樯，满载何长物，方舟总越装。>
<幽馆万竹中，秋声助吟啸，来此欲忘归，深林漏斜照。>
<隔海望三山，银涛立青璧，神游挟飞仙，玩弄扶桑日。>
<坡翁短衫情，此语差足据，为爱松风亭，朝云已仙去。>
<窈窕垂涧萝，蒙茸黄葛花，鸳鸯怜碧水，照影舞金沙。>
<胎仙本清贞，立性亦高蹇，溪边日优游，不知岁华晚。>
<草木有麟凤，众中分等流，终然浪题品，麟凤自知不。>
<修竹闭云房，细路穿乱石，如何尘中人，来问仙家疾。>
<关门风雨多，相送日云暮，今宵山馆中，梦绕秦川路。>
<清露下林塘，波光净如洗，中有弄珠人，盈盈隔秋水。>
<点缀鹤膝枝，无谓花萼小，亦有鼎实存，相期春事了。>
<晓树新条重，宵衾暖气微，溪翁蓑笠去，独唤野航归。>
<朝露涂野草，颜色暂辉光，不知秋节去，朝露变为霜。>
<古松存古操，岂意受秦封，岁晚风尘表，空山作卧龙。>
<终岁满林白，重烟隔上头，定教寒里见，不遣入春流。>
<八月观潮罢，三江越海浔，回瞻魏阙路，空复子牟心。>
<见莲知菂实，寻藕□丝长，六月天边路，何时结得霜。>
<六合红尘满，幽人何处居，飞泉迸石面，清韵落郊墟。>
<百里山河外，孤城雨雪中，迁莺犹未起，应是待春风。>
<逐伴归山去，持环扣寺还，千秋传异事，吾意有无间。>
<身既远市朝，足不到州郡，但知食与眠，此外不暇问。>
<陇头初刈麦，稷黍绿苞匀，渐有农家兴，相携洽比邻。>
<荷叶参差卷，榴花次第开，但令心有赏，岁月任渠催。>
<近识庭梅意，功成让百花，芳为一岁敛，色与二阳赊。>
<锦衣先禁旅，日日奉金銮，立仗螭头近，传呼雉尾寒。>
<沙碛暮云平，龙驹蹀躞轻，弯弓休射雁，中有弟兄情。>
<绣户朝眠起，开帘满地花，春风解人意，欲落妾西家。>
<将军头可断，讵肯以城降，斯可为忠矣，至今名此邦。>
<晶晶雪前黄，矫矫霜下杰，秋香宁可衰，相与全晚节。>
<牧有谆谆诲，宜无赫赫声，假令如叔父，一世得狂名。>
<雨拨黄花艳，晴轩漆几幽，但看无意采，不是故园秋。>
<浮家今得计，举棹疾于飞，一笑儿童舞，芳莲当妓围。>
<为客他乡远，游园新兴长，畦蔬盈嫩翠，林橘吐微黄。>
<一径夹青葱，无人到幽处，花发晓莺啼，欣然得佳趣。>
<病起余新兴，残砖藉简编，不知从此后，再得几残年。>
<出门何所见，春色满平芜，可叹无知己，高阳一酒徒。>
<白首成何事，无欢可替悲，空馀酒中兴，犹似少年时。>
<俗驾真难到，满山都是云，云中有楼观，鸾鹤日相闻。>
<狂吟月下客，门外任推敲，深夜寒侵榻，谁怜树上巢。>
<寄谢西朝相，神奸古有图，如何延客处，庭燎照丰狐。>
<劝我著新衣，深辞老不宜，如今百事懒，不比舞雩时。>
<一径自明月，谁能此婆娑，床头易未了，如此良夜何。>
<肺病多方疗，心伤鹘骨抽，目前虽得效，已后发无休。>
<谷风吹我襟，起坐弹鸣琴，难将公子意，写入美人心。>
<燕居如对客，客至不更容，仓惶多掩饰，藉是以自攻。>
<孤立殊不移，四时空翠积，直愁枝渐高，插破秋云碧。>
<既知梧留凤，宁令凤在笯，胡为五色羽，散作一庭花。>
<雨意将云白，山光隐树青，总看行蚁梦，何日报鸡醒。>
<晨光烂乌几，博山穗烟碧，山童汲泉花，来作砚蟾滴。>
<沟壑不忍视，一视泪如雨，凭谁请发棠，空饱仓中鼠。>
<世乱遭飘荡，飞藿共徘徊，十口隔风雪，反畏消息来。>
<君家十亭观，棋置宛相望，是中富墨妙，伟哉苏与黄。>
<轧轧橹声急，苍苍江日低，吾行有定止，潮汐自东西。>
<鹭影兼秋静，蝉声带晚凉，陂长留积水，川阔尽斜阳。>
<未有疗饥物，芝华奈尽何，白头孀凤老，黄口乳莺多。>
<独雁虽无依，群飞尚有伴，可怜何处翁，兀坐生忧患。>
<春晚苦多风，花残不见红，问花宁自觉，愁杀白头翁。>
<幽人履贞吉，采藻南涧滨，所采一物微，所思万物春。>
<静涵空碧色，泻自翠微巅，品题当第一，不让慧山泉。>
<坐石夜观心，心明亡众覆，一沼水涵秋，千山月如昼。>
<秋清寂无事，卧病竹间房，日晚庭风落，时闻药草香。>
<四面一条杖，当机验龙象，头角稍低昂，电光临背上。>
<忠义乡中晓，充闾佳气新，抱来应有志，天上石麒麟。>
<宰相当此时，已入待漏院，我辈独何人，拥被犹困倦。>
<春风有多少，尽入使君家，当与郡人乐，满园桃李花。>
<朝撞亦悤悤，暮撞亦悤悤，销磨浮世事，都在数声中。>
<洲水日日生，洲花满烟雾，搴芳何处船，莫失洲中路。>
<云移山不动，客去水相随，高卧南窗意，羲皇祗自知。>
<宿世天池客，云深世绝寻，东舍匡仙馆，西家董奉林。>
<历历山头雪，冷冷松下风，樽中亦有酒，恨不与君同。>
<野旷平峦小，云寒古木垂，自缘诗思苦，非关归骑迟。>
<犬噬忧方重，羊车意转深，可怜司马国，又属问蟆人。>
<风霜归老干，岁月长枝柯，矗矗荒村外，人人占落坡。>
<清晓开鱼钥，红云缥缈间，催裁恤刑诏，传放谢衣班。>
<银床绕周遭，一规寒浸水，试敲拄杖看，恐触蛟龙起。>
<盘洲比盘谷，钓水鲜可烹，采山独为乐，颇胜惩沸羹。>
<日晚潮初落，白苹花满洲，中流船渡急，欲住苦无由。>
<采药栖迟稳，燃萁篡夺危，景升不爱子，却念德公儿。>
<长镵白木柄，茫茫走天涯，宁知屋角松，流膏藏龟蛇。>
<谁遣常时月，偏从此夜明，暗添珠百倍，潜感兔多生。>
<长安自不远，蜀客苦思归，莫教名障日，唤作小峨眉。>
<艾叶双人巧，菖花九节荣，玉皇膺曼寿，金母共长生。>
<楼上澹山横，楼前沟水清，怜山又怜水，两处总牵情。>
<乘槎上天去，星河风露凉，拾得支机石，珊瑚二尺长。>
<遥习古人语，酒酣读书骚，长怀康济念，闭户即登高。>
<鱼水时暂欢，芝兰近同臭，惟有石丈人，万古情如旧。>
<饮罢塔廊坐，塔深萝叶垂，欲枕石头卧，待有清风吹。>
<江山天共远，无限别离情，人去长亭在，空余落雁声。>
<四上不登第，漂流二十年，依依去国恨，杯酒春风前。>
<婴网虽皆困，褰笼喜共归，无心期尔报，相见莫惊飞。>
<冬去更筹尽，春随斗柄回，寒暄一夜隔，客鬓两年催。>
<城去曾联疏，宣收亦举幡，向令无太学，安得有何蕃。>
<周匝荒原遍，延缘断港通，马鬃渠有力，龙骨尔何功。>
<尧舜君民学，吾儒共讲磨，一毫如有愧，其若此堂何。>
<溪边野芙蓉，花水相媚好，半看池莲尽，独伴霜菊槁。>
<离亭一会宿，能有几人同，莫以回车泣，前途不尽穷。>
<试问屋藏书，何如斛贮珠，奄奄投阁老，凛凛坠楼姝。>
<狞面兽中尊，奇峰比最真，祇堪负莲座，稳载法王身。>
<客心与春草，一路接江南，辛苦催归鸟，朝朝向片帆。>
<衣雪掩柴扉，渔舟舣钓矶，开门闻犬吠，知是故人归。>
<笑他阮宣子，生平但蜡屐，何似芒𪨗轻，春原踏无迹。>
<臞仙在何许，晦迹隐孤山，遥想沈吟处，亭空鹤未还。>
<歌吹催春事，风光预可赊，请看飞雨度，点点著银花。>
<小楫轻撶去，无人伴此翁，午烟青一点，鱼虎出深丛。>
<青壁蒙寒萼，泉流一罅开，谁知潭水上，更自有源来。>
<藤花白雪香，缤纷荫林樾，谁当问字来，踏破瑶台月。>
<十里西湖上，红云照绿波，何如吾净友，臭味不须多。>
<联拳属玉儿，飞向矶头立，秋寒雪不消，点破江天碧。>
<荆台兰渚客，寥落共含情，空馆相思夜，孤灯照雨声。>
<昨夜有佳梦，驰书报与郎，隔门须是近，有臭必然香。>
<群峰超绝处，特自起孤高，卓地青筠管，抽天碧兔毫。>
<冥冥何处来，小楼江上开，长恨风帆色，日日误郎回。>
<古屋依青润，袈裟半是苔，壁间僧影在，一坐九年来。>
<暖碧浮天面，迟红上日华，宝幡双帖燕，彩树对缠花。>
<柳色带平湖，桃花拂钓舻，斜阳下南垞，一片辋川图。>
<我笑陆简寂，修真脱世埃，九霄一飞去，重入旧山来。>
<幻生还幻灭，大幻莫过身，安心自有处，求人无有人。>
<崆峒地无轴，江山云雾昏，萍漂忍流涕，故里但空存。>
<花开研池傍，花落研池底，洗研译经时，斛尽龙池水。>
<木脱百草枯，此君有贞节，独于岁寒时，居然傲霜雪。>
<溪头断续雨，松下送迎僧，世境不到处，心融意自澄。>
<云霞成侣伴，虚白侍衣巾，却语桃源客，如今出处真。>
<林外三椽建，常思愒息时，莫教嫌迫窄，中有五须弥。>
<苦雨冷朱夏，小舟眠富春，馀生今可乐，归作太平人。>
<甲观吾何事，丁年岁又周，霜馀一尊在，梅过百花羞。>
<有席虽长穿，有朋亦喜欢，园蔬堪摘矣，不用一钱看。>
<朝看亦南山，暮看亦南山，南山长不老，聊以永君年。>
<杜陵深堂奥，无己掉臂入，裔孙漫睎骥，槃姗取拾级。>
<桥在大业间，今日已倾圮，万古长不磨，云山并烟水。>
<秋色在何许，蓼花含浅红，客情禁不得，归兴逐西风。>
<齐山压清溪，苍崖浸老碧，山半古招提，高堂敞虚寂。>
<竿棹每随身，情于白鸟亲，一蓑江上老，阅尽往来人。>
<百年诗礼训，惟彝仲容贤，慎勿如痴叔，膏明适自煎。>
<中庭可明月，况此方扬辉，霏谭隔千里，使我几忘归。>
<万里音书隔，归期日夜猜，沙头一雁下，可是渭川来。>
<昔闻九仙灵，今登九仙地，袅袅一炉香，寥寥千载事。>
<郭外无车马，衡茅已自深，碧山何用远，杖屦得相寻。>
<萧萧泪独零，落叶逐风轻，秋草甘同死，真惭树上荣。>
<荒城秋雨后，寒谷晓晴初，沙路萦纡处，柴扉荡析馀。>
<芒鞋不觉远，目与归鸿遇，万壑无人声，天风起孤树。>
<启闭何人见，湍流一涧分，仙家无路入，空锁石楼云。>
<君有万斛舟，乘风信水流，水深风力健，应得到瀛州。>
<云间征思断，月下归愁切，鸿雁西南飞，如何故人别。>
<一钵千家饭，孤身万里浮，知音若相问，不住涅槃州。>
<前月登高去，犹嫌菊未黄，秋风不相负，特地再重阳。>
<金屋彼姝子，笙歌绕凤妆，东邻有思妇，泪下织流黄。>
<饮酒莫妨事，吟诗休费心，酒从闲里饮，诗向兴来吟。>
<蛇鬼悲还怖，梯天独有人，岂因徇斗禄，临危试此身。>
<谁家木兰船，濠上采菱角，日暮唱歌归，天寒秋水落。>
<为客燕山久，婆娑两鬓斑，呼童问耕事，错认是乡关。>
<拟心成剩法，况复更随言，试凭堂中几，闲看窈窕门。>
<花明绮陌春，柳拂御沟新，为报辽阳客，流芳不待人。>
<野径草萋萋，孤城返照低，万家春树里，一路鹧鸪啼。>
<一片巴江月，移辉到庾梅，孤山春事早，疏影望东回。>
<野水千年在，闲花一夕空，近来浮世狭，何似钓船中。>
<遥岑吐飞瀑，如泻银河水，本自爱人间，翻落白云里。>
<岁月流行速，工夫间断多，良朋更凋谢，谁与共研磨。>
<黄沙三万里，白发一孀亲，肠断边城月，徘徊照旅人。>
<李白今何在，桃红已索然，君看赤松子，犹自不长年。>
<蕉绿映纤裳，沉吟对夕阳，妾心无改易，团扇又炎凉。>
<肤莹过凝脂，香浓远随步，应有看花人，入园心见妒。>
<禹迹始壶口，禹功终了溪，馀粮散幽谷，归去锡玄圭。>
<山椒一雨过，石罅百泉鸣，应接都不暇，更兼秋月明。>
<溪近花临水，庭幽鸟和诗，无弦琴一曲，古调岂求知。>
<寒云将远空，落叶与飞鸿，汉苑秦陵外，悲凉是此中。>
<亭亭七叶贵，荡荡一隅清，他日题麟阁，唯应独不名。>
<月湿松梢露，溪鸣竹里风，是中有诗味，何日一樽同。>
<丘壑殊无恙，春风故不赀，冥搜徒自苦，处处是吾诗。>
<黄河春冻解，太华晓云晴，匹马蒲关渡，中流津吏迎。>
<官舍谁为友，青青只此君，细香来燕寝，奚用炷炉熏。>
<地战两蛮触，气吞九云梦，何以纳须弥，是中甚空洞。>
<折旋不足处，百拜尽成虚，减寸不为丈，凛凛贯终初。>
<深浅霜前后，应同旧渚红，群芳坐衰歇，日日舞秋风。>
<花香花不觉，都付赏花人，人散香同岁，泠然太古春。>
<老人几千岁，形骸如蛰龙，宁为樵斧斲，不受秦皇封。>
<有人善丹青，画我风满袖，其如香笔下，描不就□□。>
<丛丛扶重蕊，微风动弱枝，北人言语巧，唤作菊酴醾。>
<今岁腊未破，明年春尚赊，天教催朔气，先作塞南花。>
<侧视窥霄汉，低飞近草莱，金鞲时一脱，肉饱更须回。>
<既喜明月来，复惜明月去，吾欲破青云，坐尔月行处。>
<腊后春才到，寒香袭素袍，梅花如有意，不在粉墙高。>
<雨后寒烟白，鸬鹚载满舸，横江笑相议，何处捉鱼多。>
<句曲万松山，西樵七松岭，山人听风涛，何似陶弘景。>
<玉蕊迎风粲，金英浥露开，东篱遥怅望，拊掌白衣来。>
<秋至禾黍熟，霜含枸杞红，鹑衣自有适，潇洒立西风。>
<万里江天迥，冥鸿独向东，草堂宽几许，可以著清风。>
<屏列郡南隅，子真常此憩，雨欲泽人间，云霞先掩蔽。>
<路傍双阙老，蔓草入荒祠，时见山家女，烧香乞茧丝。>
<鳗鱼生井中，随潮时隐见，恍然娑竭宫，长见真龙面。>
<水国秋风夜，殊非远别时，长安如梦里，何日是归期。>
<旄头初俶扰，义士皆痛愤，乾坤空峥嵘，向者留遗恨。>
<山村风雪夜，犬吠有人归，不道梅花冷，悬灯掩竹扉。>
<行尽禅房路，虚窗忽见山，老僧相对坐，不语又空还。>
<风来洞庭白，雨歇君山青，巴陵明月夜，瑶瑟怨湘灵。>
<朝士腰下黄，山僧鼻端白，放翁俱笑汝，饱饭作闲客。>
<吏散铃斋掩，闲眠到日斜，无端是春梦，容易绕京华。>
<琴弈皆成趣，兴居共乐闲，地灵人老逸，彷佛是香山。>
<地僻风烟好，身闲日月长，未知嘉遁吉，占验笑京房。>
<膨脝枵怒腹，日夕沸溪干，群响何容罢，时无牡鞠官。>
<将军诚好文，盛世不忘战，时对抱节君，孙吴阅终卷。>
<寂寂绿岩畔，相期无数人，不知康乐后，池草几回春。>
<皂雕狞觜爪，飞走披肝脑，不知游猎儿，必尔鞲上老。>
<枕中天地宽，梦里年光速，屈指威音前，黄粱曾几熟。>
<黄紫纷交映，离披白露中，何如铜雀伎，相向舞秋风。>
<日暮江风急，江花水上飞，吴船三十丈，载得夕阳归。>
<君富端不俗，有钱长买书，家藏三万轴，不怕腹空虚。>
<吴钩若霜雪，吴人重游侠，尊前含笑看，上有仇家血。>
<赋诗白莲池，梦中聊尔尔，寄谢无极翁，此吾梦中语。>
<何处秋风至，罗衣生暗尘，君王不可见，一望一沾巾。>
<田家春酒熟，野老日相过，醉别衡门外，山莺啼绿萝。>
<吴姬理芳蚕，家家扃绿扉，缲成玉丝缕，不得作侬衣。>
<哦诗谷虚响，散发下岩半，披丛涧影摇，集鸟纷然散。>
<欲识梅山境，回环列万峰，朱门依绿水，粉堵出青松。>
<驿树秋风急，关城暮角悲，平生忠愤意，来拜华山祠。>
<闲云不作雨，横入峡山去，峡口弄舟人，家在云归处。>
<双树有古色，一几非今样，祗言此老亡，月夜闻屐响。>
<溪上花如锦，繁枝映柳条，游人最相惜，来此久停桡。>
<濯波激浮湍，湛澹泛清浔，㶉𫛶溯鸿渚，沅湘波浪深。>
<佛许众生愿，心坚石也穿，今朝虽送别，会却有明年。>
<新篁节未解，已作干云碧，偶然三径开，错拟扬雄宅。>
<真僧亦在市，大道不归山，为问敏和尚，如何学闭关。>
<鲛泪滴青天，万树珠相亚，惟应拙宦人，不作达官怕。>
<怪石如秋隼，凌空势欲飞，英贤神采异，彷佛见光辉。>
<兖𫜁毳希元，君尊十二旒，璪取玉以文，五采宗成周。>
<曙光初破水，穆穆见江波，小艇穿花入，因知浦溆多。>
<月落湘江暝，猿啼楚岸秋，客情千万种，都付水东流。>
<江风吹行色，游子惨不发，恶见秋鸿飞，双双楚云没。>
<浮云荡胸过，远照延瞩明，江山极千里，信美登楼情。>
<忽忽光阴转，骎骎华发添，迹陈三可叹，心赏四难兼。>
<郎去不知还，风帆疾如马，愿似鸳鸯鸥，随潮时上下。>
<有圃城东偏，石梁度幽径，隐然见东城，不见东山胜。>
<欲知九枰胜，来自孤山媪，但赌宣城郡，不赌谢公墅。>
<羲和鞭日驭，发轫自旸谷，道人耕寸田，开窗纳馀燠。>
<四海多瓦砾，两心同一金，金尚不可破，谁能离此心。>
<舳舻蔽江下，破此急湍矶，贪杀不自戒，千金施何为。>
<高下乾坤位，东西日月门，正身当午立，一点认心源。>
<不独如斯状，忽然后脚迟，尽知呼脾冷，卒急也难医。>
<春风事华侈，红紫逐香飘，水底从铺锦，还能似此桥。>
<丈室四壁静，孤灯永夜明，蒲团清坐稳，檐铁两三声。>
<敕赐宋名臣，穹碑载奎画，至今孤亭中，虹光照山白。>
<诗狂书更逸，近岁不胜多，大半落天下，未还安乐窝。>
<携杖溪边听，抱琴台上坐，我喜见江山，江山愁见我。>
<卸杖坐松根，觅句烟云里，得意酬青山，一掬野泉水。>
<见说浮山胜，心与浮山期，三十六岩内，为选一岩奇。>
<马尾缘封事，鱼缄寿老亲，古今诚一揆，藉用白茅人。>
<山中相送罢，日暮掩柴扉，春草明年绿，王孙归不归。>
<何来千仞壑，贮此百尺流，莫令到人境，畏引桃花舟。>
<妙响杂笙竽，度词应不误，几多儿女情，昵昵凭谁诉。>
<弦歌不救鲁，告谕难入巴，世事蛇赴壑，吾生狗丧家。>
<闲来庭下立，月影照人清，偏到中秋好，迟眠已四更。>
<临分更携手，坐听烟钟声，斜阳有底急，不贷四窗明。>
<一春天富贵，万象物光华，遥想西湖上，风流卖酒家。>
<玉林积飞霰，风过筼筜寒，烦热何所有，天花洒蒲团。>
<丛筱倚乔柯，秋阴雨尚多，风霜莫摇落，留荫石边莎。>
<宿有骖鸾约，飘然溯碧霄，不为君主鬯，却伴女吹箫。>
<新茶已上焙，旧架忧生醭，旋旋续新烟，呼儿劈寒木。>
<荡漾木兰舟，江萍绿如织，两两采莲人，相逢不相识。>
<手所以司执，所执必正事，回德谨勿持，持必为痿痹。>
<半亩疏烟合，危峰落照含，苍茫白云里，有路入终南。>
<夫人承主爱，不在鸳鸯帏，庭枫飘一叶，满眼贮秋悲。>
<示我超然句，能令滞念开，盍移瑞岩刹，为我入城来。>
<上国杳未到，流年忽复新，回车不自识，君定送何人。>
<江口夕阳低，孤帆影共西，要郎行不得，花豸好多啼。>
<薜荔岩前老，蘼芜江上多，吴船拟重泛，闲听越人歌。>
<高楼出林杪，中有千载书，昔人不可见，倚槛意何如。>
<暑日郊出频，野意差自适，鸦雀闲繁阴，榴葵乃炎赤。>
<求为天下士，所望不亦厚，得少失有馀，何况在身后。>
<人与春俱老，花因雨易残，天涯云万里，肠断倚栏干。>
<一棹危于叶，傍观亦损神，他时在平地，无忽险中人。>
<服药求长年，孰与孤竹子，一食西山薇，万古犹不死。>
<牡丹须绿叶，春早叶难多，莫道扶持少，新篁捧绛罗。>
<𪾢睆黄鹂出，参差紫燕飞，君仁罿罻阔，惠及羽毛微。>
<叠𪩘青螺拥，闲云白练舒，林椽数间屋，彷佛似吾庐。>
<白雾起江面，缭山如平垣，余飞未尽处，犹作雪漫漫。>
<渊明爱佳色，灵均餐落英，墨衣林下去，标致更凄清。>
<试吏王文举，俄缠风树哀，明年道濉上，为尔一徘徊。>
<混沌固有初，浑沦本无物，万化自流形，何处寻吾一。>
<遥望白云来，转见白云去，白云去不来，不知散何处。>
<太息臣无罪，胡为伏剑铓，悲哉四十万，宁不诉苍苍。>
<君有好山僻，叠山亭院间，不遮山外眼，又得见真山。>
<众水会一壑，天近发霞光，晨兴新沐竟，晞发向朝阳。>
<瑞山有好音，仁面见真种，不须门花实，参天由把拱。>
<牧野兴师日，商贤扣马时，要将忠与孝，说向后人知。>
<簇簇海棠枝，双双白头鸟，何处闻一声，春风琐窗晓。>
<汲溪灌桑树，叶多蚕亦稠，衣被尽天下，美哉真此洲。>
<玉树秋益明，骊珠夜方吐，绕槛碧云收，尘踪故难睹。>
<尘寰千嶂合，月窟一峰孤，欲识僧归处，飘然入宝珠。>
<僧徒慕大佛，诵经过千日，大佛在我心，不在传与习。>
<性与儿童异，飘蓬二十年，照来池上影，恰似未生前。>
<隔岸黄鹂语，当轩白鸟斜，晚来风紧处，飞絮满人家。>
<寒色拥千树，寻香只一枝，何因重攀折，欲识树上时。>
<檐日照我几，竹风清我襟，官身心处士，官舍趣山林。>
<我来小小郡，爱此高高台，前对苍筤竹，万竿球琳材。>
<浩荡天同泰，清虚日自长，诞辰才半月，因以颂无疆。>
<闲幔捲丹霞，霜梧夜噪鸦，挑灯不成寐，游子在天涯。>
<坐久香俱化，心同味倍宜，秋来还作佩，入梦有谁知。>
<过喜气多扬，过忧貌亦啬，理情如调羹，味过讵堪食。>
<案上具笔砚，砌下秀菊杞，我顾乏大屋，尚赖有此尔。>
<我昔溯三峡，仰天如匹练，安得中天月，正用此时见。>
<一枝怜似玉，日暮正愁新，寂寞珍珠佩，天寒翠袖人。>
<玉瓒黄流美，金杯琥珀香，始知清庙器，不作野人觞。>
<当时铁轮王，建此七宝树，风送黑云归，岩栖不知处。>
<严冬百卉摧，纷纷雪飘坠，妾意比贞松，凌寒正苍翠。>
<闭户欲推愁，愁终不肯去，底事春风来，留愁愁不住。>
<彼曰春泥人，此曰人泥春，晨朝出相送，向夕望归轮。>
<存诚终入圣，致敬便通玄，动静了无碍，逍遥乐自然。>
<有酒呼墙送，此意殊不恶，渠将圣者清，冒彼贤人浊。>
<日出机事生，日入群动息，吁嗟利名子，逐逐何所急。>
<得诗万事轻，性达频爵跃，翘首吟未回，松风度寥廓。>
<犀簪长可怜，有如美人发，细直隐鬉纹，真心应在骨。>
<残露侵罗袂，深宫漏正长，萤光随月影，点点过昭阳。>
<西陵终日望，不见有归桡，欲去犹回首，寒江起暮潮。>
<秋水澄溪渌，秋山远岸青，村酤因觅句，雅放却嫌醒。>
<妆束姑随世，风流亦动人，等闲拥髻语，千载尚如新。>
<庭前一枝玉，庭表五色云，莫轻襁中儿，它年万石君。>
<铜瓶百尺下，出甃带微霜，注入莲筒去，风吹满寺香。>
<欲识春回处，君王献寿时，矞云扶宝座，和气入瑶卮。>
<脾寒令肉颤，胃冷吐清涎，但针脾上穴，暖胃药为先。>
<深闺夜胜年，刀尺如冰冷，缝纫不成眠，辘轳响金井。>
<夕阳明极浦，高木下天风，水调无人和，长歌倚钓篷。>
<尊里看无色，杯中动有光，自君抛我去，此物共谁尝。>
<山深无尘俗，山翁嗜玄虚，解琴时一鼓，引出溪中鱼。>
<遥岑昨夜别，独树今朝迎，高峣连榻处，清话到三更。>
<索笑山窗下，霜清月在檐，平生青白眼，今始识无盐。>
<积雨寒孤枕，梦回不当家，遥知秋水外，无限荻芦花。>
<山床压春酒，滴作涧泉声，与君终日醉，松风吹复醒。>
<春风能吹衣，不能解人意，使我为朝云，与君从此逝。>
<春去花开谢，君王岂复知，不如刘项际，犹有葬虞姬。>
<悬崖见一枝，露叶青可数，宛转逗回风，翩翩翠鸾舞。>
<一夜竹窗雨，秋声入梦闻，都将枝上泪，洒遍九疑云。>
<外种百来树，中安一小亭，放眸红未了，红了是天青。>
<促轸乘明月，抽弦对白云，从来山水韵，不使俗人闻。>
<看尽门前柳，愁多白发新，灞桥风雨夜，离别是何人。>
<卓尔有所立，俨然即之温，他疑攻玉异，交谊断金存。>
<何年老讲师，趺坐贝树根，落云化为石，亦得无上尊。>
<春暖和烟重，冬寒带雪稀，何如秋浦畔，含思独依依。>
<白金作像生，奇巧出新制，中有四云牌，欢睹太平字。>
<隐之千载后，共喜远孙来，为酌廉泉水，殷勤寄凤台。>
<雪抵东野县，晴值安丰车，坐定取谈兄，示以咫尺书。>
<若人孔氏徒，台阁扬清风，休日植杖耘，高揖荷𦰏翁。>
<醉罢见明月，照我还照君，如何君不见，只见天边云。>
<脚踏千峰雪，肩担万里云，斜阳归去路，挑入燧人村。>
<汉家仪礼盛，名教出诸颜，更见尚书后，能文在子山。>
<古镜悬大虚，摩尼珠五色，纷然百草头，寂照照常寂。>
<吹腔不识愁，愁耳偏闻吹，月明吹更苦，泪洒降羌儿。>
<钟声澄万室，月影散千林，岑寂岩栖客，应观不转心。>
<万里行人至，深闺夜未眠，双眉灯下埽，不待镜台前。>
<把酒上江阁，问君何所之，鄱阳湖口阔，烟水渺相思。>
<身在图画中，不知身是画，还款境中人，遥向郡楼拜。>
<入山服黄连，还乡骑青牛，借得五岳图，□去三千秋。>
<邕州何处在，滩险说乌蛮，一鼓千艘上，三军共解颜。>
<静极气如响，流芳月下闲，仰天发长啸，宿鸟堕林间。>
<夜江清未晓，徒惜月光沈，不是因行乐，堪伤老大心。>
<明月将海色，阑入君家楼，凭栏一矫首，满地金波流。>
<潭深难觅锁，寺古尚悬钟，万籁清宵寂，惊人晓暮中。>
<天女来相试，将花欲染衣，禅心竟不起，还捧旧花归。>
<落日谢虚阁，横琴相对闲，片云将急雨，一笑失前山。>
<蔼蔼溪流慢，梢梢岸筱长，穿沙碧簳净，落水紫苞香。>
<鸟入山光去，舟分树影过，秋江平似掌，何处起风波。>
<圆坛展祀日，樊山开宴时，钓台高嶪嵲，离殿郁参差。>
<客虑千万端，长吁愁不出，谁能事低首，挥杯送白日。>
<星会饰以玉，灿灿光朝仪，重臣头似雪，左右应皋夔。>
<宁与厓下人，烟雨耕荦确，读书亦何为，谨勿累吾角。>
<故园花自发，无复故人来，乱离朋友尽，幽佩为谁哀。>
<诚能得初心，何必返初服，有以固中扃，不须防外逐。>
<堂有期颐母，天涯事远游，人生归养乐，薄宦一萍浮。>
<寒冬木叶落，大空净无尘，蟾光湛中沼，仿佛见吾真。>
<美人揽明月，盈手似瑶华，欲赠离居者，徘徊秋汉斜。>
<社日来双燕，低徊佛画檐，海棠风不定，谁为捲珠帘。>
<山国不栽桑，抱布贸丝藏，恩诏光明烛，寒灯织室光。>
<万壑摇苍烟，百滩渡流水，下有跨驴人，萧萧吹醉耳。>
<野径梅初发，寒塘草又生，能来同社酒，莫笑瓦盆盛。>
<钓竿青袅袅，孤影照云汀，莫遣青天上，浮光动客心。>
<二山皆在眼，未忍去淮津，三宿宁无恋，况非桑下人。>
<玉钩垂翠箔，珠幌背兰膏，花瘦露如洗，月明秋更高。>
<蟋蟀鸣床头，夜眠不成寐，起阅案前书，西风拂庭桂。>
<清溪清见底，白石净堪数，移船溪上过，忽见浣纱女。>
<前后坐亭上，饮水皆自持，其间贤太守，谁复畏人知。>
<神女漂红者，颠姨发赤然，年年吹洗了，未必恕今年。>
<人云中冷泉，味在此山中，不知天一初，谁与定铢两。>
<独客迷莎径，双松直野亭，岩泉虚更落，别调不堪听。>
<已写共姜誓，仍题督护歌，更无脂粉污，唯有泪痕多。>
<梅石森平野，丛篁隐石根，绝怜顽钝质，无语对龙孙。>
<桐乡文章伯，我欲执鞭从，明堂选擎天，云壑卧老松。>
<自有凌霄翮，高飞安不得，如何万里行，反作淹留客。>
<忆与成之别，于今廿五年，今朝复相见，话旧竹窗前。>
<神文秉周礼，庙乐奏九成，当时夔一足，不待鲁诸生。>
<古木刳为舟，野藤牵作缆，钓人寒雨中，远望烟蓑暗。>
<瀑溜晴疑雨，丛篁昼似昏，山中真可玩，暂请报王孙。>
<承露珠微微，弄态金浅浅，秋风一披拂，清意忽作远。>
<仙姿艳玉肌，轻拂五铢衣，罗袜凌波去，香尘蹙步飞。>
<团团青枫阴，绰绰万间屋，下有避俗翁，扫石叠两足。>
<空有千金意，难酬一饭恩，再来游漂母，不复念王孙。>
<幽园足佳趣，散策日经行，岁久禽鱼熟，人来自不惊。>
<停桡横水中，举目孤烟外，借问吴溪人，谁家有山卖。>
<日落湖水生，红妆出波上，侬作木兰舟，欢为木兰桨。>
<春日在天涯，天涯日又斜，莺啼如有泪，为湿最高花。>
<纷敷剪翠丛，津润擢玉本，寂寞病文园，吟馀得深龈。>
<有酒倾来饮，无钱莫去沽，但须欢意合，何必醉扶归。>
<投竿溪水深，散发朝日上，高歌不逢人，心与晴川广。>
<昆冈分半股，插地四无邻，为有怀中璧，虹光夜夜春。>
<圣在人中出，心从行上修，金于沙里得，玉向石中求。>
<冷饼细生菜，老翁殊未衰，仍寻旧幡胜，一笑伴诸儿。>
<怜肠忽欲断，忆眼已先开，渠未相撩拨，娇从何处来。>
<𫘧骥连钱动，金鞍镂玉羁，无人寻穆满，借与阆风骑。>
<木落汉宫秋，寒虫苦悲咽，君看草色丹，犹染淮阴血。>
<月没云生障，风和雪压沙，居家尝似客，行路却如家。>
<白首仍多病，青灯独掩扉，云低闻雁过，雨急待儿归。>
<江南一枝春，岁久暗香灭，怪得深夜寒，荒村映残雪。>
<妾貌非不奇，行坐自遮面，楼上晓妆成，楼下无人见。>
<秋雨欲浮村，青螺上床脚，日出过东邻，船头系篱落。>
<晓行沥水楼，暮到悬泉驿，林月值云遮，山灯照愁寂。>
<独坐浑无语，含颦应有思，私心自不寐，何事倩君知。>
<日月常照耀，天地自崇深，何哉儿女愁，得上烈士心。>
<往穴城南窗，分山得遥碧，谁持列玉峰，来照蜗牛席。>
<山花有空相，江月多清晖，野意写不尽，微吟浩忘归。>
<卧病无尘事，其如离思何，春风胜旧识，时复一来过。>
<兰为君子佩，植根不当门，幽谷发远馥，九畹咏王孙。>
<手持黄鹤来，脚踏金牛背，尘世无人知，白云久相待。>
<彩花可怜色，为报汉宫春，今日文园客，依然四壁贫。>
<问姓为刘族，题名是塔桥，投装人总喜，星象烂青霄。>
<舞衣叠翡翠，海月挂珊瑚，香满流苏幄，相迎问醉无。>
<望望蒿里门，白云最深处，泉声咽不休，流下空山去。>
<一叶舟中宿，风高浪亦高，回头人世事，真觉细如毛。>
<虎向深渊绕，龙归猛火蟠，昆仑飞日月，奚但鼎中安。>
<朱凤日威垂，罗浮展衰步，北风吹蒹葭，送此齿发暮。>
<客是华阳馆，仍云霅上来，野夫名已尽，只爱自衔杯。>
<幻出丹青手，今人一念差，如观弟二月，犹见空中花。>
<西风吹叶落，南浦送行人，白酒难留客，黄花不当春。>
<千峰如散绮，夕阳在山半，山中人欲归，适意忘景晏。>
<红紫委尘土，绿窗清昼长，安知两三竹，风已作秋凉。>
<艳不争春丽，香惟与露含，小姬沾醉后，寂寂倚清酣。>
<有谷慕容居，有桑慕容树，蚕织制锦衣，从戎入句注。>
<片片白鸥鸟，看人队队飞，沙头莫相认，与尔久忘机。>
<十载湖边客，何人伴杖藜，登山临水兴，惟有阿通知。>
<飞雪溅𥓂砑，流云当面起，邂逅绿毛仙，临流同洗髓。>
<湖光映层甍，朝来晴可渔，时有冶游人，隔花呼买鱼。>
<高阁倚层霄，罡风飒灵籁，耸身阅空虚，空虚原不坏。>
<名好实亦好，毡车自北来，流传今转盛，见者莫惊猜。>
<轻桡荡北渚，中流拗藕丝，藕丝不可断，缠绵会有时。>
<策马戴残星，郊原破暑清，人间千万事，并入一时情。>
<独卧无心起，春风闭寂寥，鸟声谁唤汝，屋角故相撩。>
<秋菊可餐服，落英多晚香，不知骚赋后，才思有谁强。>
<仁人之安宅，在心本全德，要常处于中，不可违终食。>
<古人不可见，物色故依然，二麦何人种，忍冻及丰年。>
<秋云七尺藤，夜雨一卷书，寂寞空山人，微此谁与居。>
<麋入神羊队，乌惊海鹭眠，仍教百馀日，迎送直厅前。>
<征途无旅馆，当昼喜逢君，羸病仍留客，朝朝扫白云。>
<桃李竞春华，年年逐风雨，宁似江上花，清光照秋水。>
<不堪三月尾，风雨又相和，片片树头少，纷纷地上多。>
<我昔为童儿，登高而作赋，我今发如霜，青山但如故。>
<出城四十里，古堰若天外，飞棹清浅中，孤影自相对。>
<药畦将菊径，整整方成列，带经日徘徊，芳蕤露中折。>
<苇萧中辟户，相映绿淮流，莫讶春潮阔，鸥边可泊舟。>
<使君刺太平，问讯太平治，太平本无象，人心平即是。>
<蜡蒂团赪玉，文英簇绛绡，秋来结佳果，珍味不须调。>
<君去我独留，持杯劝君酒，明日虎跑泉，还来看山否。>
<落叶绝行踪，随意披疏筱，龙气动乔木，空潭无猿鸟。>
<瓶贮冰雪性，炉试蟹松声，手底矞云影，香分月气明。>
<殿前伸脚时，奴视高力士，群阉旁吐舌，翰林醒不醉。>
<并石疏花瘦，临风细叶长，灵均清梦远，遗佩满沅湘。>
<尔去逢诸父，髯霜貌渥丹，贫穷宜此报，富贵却难安。>
<七十已中寿，人生似此稀，绝怜老莱子，犹自作儿嬉。>
<暮年心胆怯，临履极兢兢，已被梅花恼，时为爆竹惊。>
<虽住城隍寺，而无迎送烦，清风如有素，时复到南轩。>
<微生感年衰，谁能惜春尽，政恐厌黄梅，吴杨出蒸菌。>
<门外呵寒客，鹑衣百结悬，藏瓶犹可扑，莫费水衡钱。>
<返照落平原，孤舟系疏柳，隔河唤渡人，独立秋风久。>
<青山在南邻，绿水在北牖，为问柴桑翁，径中复何有。>
<昨日采莲者，双双桥畔新，旧花今不见，喜见似花人。>
<就下深趋坎，凭高杪寄桅，四垂才密密，一望已皑皑。>
<忆尔胥江别，春风桃几开，人逢鹡鸰下，音得雁鸿来。>
<论兵去商虐，讲德兴周道，屠沽未遇时，岂异兹川老。>
<欲上祝融峰，先登古石桥，凿开巇崄处，取路到丹霄。>
<小艇日无事，回塘逗夕曛，幸无风浪险，随意宿溪云。>
<舍舟登彼岸，无言奈若何，覆翻云雨手，平地更风波。>
<金山一拳石，出髻如溟涨，天外辨两潮，江南分列嶂。>
<尔父北归没，尔今省回亡，总为功名误，何如守耕桑。>
<冥怀齐远近，委顺随南北，归去诚可怜，天涯住亦得。>
<哦诗拈近体，采酒压新刍，老得身闲处，何须分外求。>
<十钱花一束，持插胆瓶中，斟酌教如画，参差势始工。>
<晰常嗜羊枣，遥亦重槟榔，参至不忍食，昉宁能独尝。>
<雪满人难出，天寒酒不赊，寒郊与瘦岛，今日在谁家。>
<茆舍竹篱短，梅花吐未齐，晚来溪径侧，雪压小桥低。>
<海榴数尺许，渐觉过人长，抱子如相媚，含珠绽绛房。>
<宝雁带星霜，南来关塞长，杜兰零落甚，客意属沅湘。>
<负罪臣宗元，移书数问赦，仅如雁往来，羡君还里社。>
<高山迥欲登，远水深难渡，杳杳复漫漫，行人别家去。>
<湿云生两屦，细雨暗孤篷，悔不桐江上，从初作钓翁。>
<去岁当秋别，今年秋未回，逢秋能几度，白发鬓边来。>
<百丈崖悬立，一泓流绿漪，品题无好语，摹写冷泉诗。>
<矮纸来吴下，长毫出宛陵，自书霜夜句，持寄剡中僧。>
<我昔游青城，六月对雪山，吴蜀渺万里，安得在此间。>
<几度龙津道，芳浔有列仙，钓筒浮绿水，渔网挂晴川。>
<阴风西北来，青海天轩轾，白水暮东流，魂断苍梧帝。>
<北斗佳人在，东风信此君，看他天意思，深得月精神。>
<飞将无时命，庸奴有战勋，谁怜老卫尉，身属大将军。>
<檐飞数片雪，瓶插一枝梅，童子敲清磬，先生入定回。>
<风静潮痕减，江空夕照多，星星波上艇，隐隐岸边莎。>
<烂醉是生涯，折腰良可嘅，欲酒对黄华，乌纱奚足爱。>
<登山眺四极，一坐日每夕，行看夜来径，苔上有鹿迹。>
<君过腾越峰，骏骨随龙化，倘遇千里驹，莫惜千金价。>
<花发先春至，春风尚不知，年年同白首，多在苦寒时。>
<天面如人面，昏昏镇是愁，晚来云色解，新月放眉头。>
<挹君如玉雪，未易得亲疏，何日深山里，同灯共读书。>
<无计留春住，从教去复来，明年花更好，只是老相催。>
<江动月移石，溪虚云傍花，鸟栖知故道，帆过宿谁家。>
<紫文何葳蕤，采采露华滋，不向高冈上，常依白石墀。>
<天岂私贫我，看书每自疑，寸心即知己，不用世人知。>
<作字应随兴，临池祇自宽，谁知真懒处，托意在毫端。>
<横江一片碧，携鹤上渔船，收纶不成下，却抱钓竿眠。>
<霜重晓未觉，日高融始寒，空墙半根湿，落叶片声乾。>
<无计留月住，孤城绝域看，居延击刁斗，闺梦到城难。>
<徘徊苔径深，徙倚林光暮，爆竹响空山，栖禽惊不度。>
<江上多嘉客，清歌进白醪，灵均良可笑，终日著离骚。>
<丝管霜天夜，烟尘淮水西，明朝上征去，相伴醉如泥。>
<元不识死活，偶然逢二仙，昔与牧奴戏，今饶国手先。>
<披衣启外户，晨光清可挹，绿树閟苍烟，遥认枫叶赤。>
<冉冉河洲晓，晴霞登木杪，稍见水烟开，孤舟天际小。>
<战士不解甲，于今四十年，尖量太仓粟，烂铸水衡钱。>
<敢竞桃李色，自呈刀尺功，蝶犹迷剪翠，人岂辨裁红。>
<绿筱媚清涟，清涟媚绿筱，水竹两相媚，于中寄吾傲。>
<来时无有语，去亦不知闻，此曲谁能和，轰轰出白云。>
<山溜细涓涓，松庭夜鹤眠，西峰残月堕，趺坐佛灯前。>
<自古黄金贵，犹沽骏与才，近来簪珥重，无可上高台。>
<越艳迹如扫，年年烧痕绿，归僧踏岭云，枯叶声相触。>
<欲摘不得摘，如看波上花，若教亲玉树，情愿作蒹葭。>
<梅雨和乡泪，终年共酒衣，殷勤华表鹤，羡尔亦曾归。>
<徵书虽到门，猿鹤幸相恕，秪因湘楚游，故是离忧处。>
<小坂平如掌，春深绿草肥，牛羊识家近，日夕自能归。>
<百啭声逾滑，群飞羽未乾，上林新绿满，容易一枝安。>
<青春何堂堂，去我忽若失，试以古稀言，来日少去日。>
<山僧对棋坐，局上竹阴清，映竹无人见，时闻下子声。>
<牧童驱牛行，水寒衣敢涉，相呼枫林下，吹火烧山叶。>
<青条散蛟螭，素艳欺琼玖，体薰尘外香，骨醉壶中酒。>
<远塞书难寄，空庭花自开，旧巢双燕子，今岁又归来。>
<团团车盖绿，灿灿御袍黄，只许牙盘荐，那薰锦帐香。>
<雨细穿梅坞，风和上柳桥，山居无历日，今日是何朝。>
<我爱通羊好，清无半点尘，峭山多洞户，樵牧识仙人。>
<公礼欲下格，具观人所存，须知范孟博，岂肯伏陈蕃。>
<意帖初宜夏，金驹已过蚕，至尊千万寿，行见百斯男。>
<春色到江断，野香涵日娇，鸟穿芳树语，人隔远山樵。>
<木杪出危阁，轩窗罗翠屏，更须登石望，欲尽远山青。>
<小姑采莲花，莫漫采莲藕，采藕柳丝长，问姑姑知否。>
<逃名名我随，避名名我追，去去南北山，与世从此辞。>
<叠浪与云急，翠兰和意香，风流化为雨，日暮下巫阳。>
<玩好惟铅粉，滋培只水香，妆成无一事，随意踏春阳。>
<一片嵯峨石，中馀小径通，自从雪积后，那得世人踪。>
<岩桂何时种，遥闻月窟香，君家似燕窦，会见五枝芳。>
<念汝庐居地，藤萝使径迷，祇应今夜柏，重见夜乌啼。>
<古来多思客，摇落恨江潭，今日秋风至，萧疏独沔南。>
<始屯终未济，世故信多艰，维坎刚中吉，周旋险难间。>
<垂柳与垂杨，枝条有短长，柳长杨短短，一体似鸳鸯。>
<满月须防战，鸣飙急据鞍，旄头今夜落，直欲斩楼兰。>
<鸡鸣望东方，冥冥曙未开，何意催租吏，咆哮入门来。>
<颇讶枫林赤，无风叶自鸣，来人与归客，同听不同情。>
<生长古墙阴，园荒草树深，可曾沾雨露，不改向阳心。>
<人闲不出户，落叶任纷纷，借与青鸾尾，窗前扫白云。>
<踣铁超云影，拳毛散玉花，相将驰凤苑，宁复困盐车。>
<肉食嘲三九，终怜气韵清，一畦春雨足，翠发剪还生。>
<水深石可灶，水浅石可矶，多谢山中石，与翁不相违。>
<山色仍前日，梅花又一年，休为招屈些，好泛渡湘船。>
<瞥尔惊吾父，同然拜令公，遥知恩义重，恰似与真同。>
<洞庭天下水，岳阳天下楼，谁为天下士，饮酒楼上头。>
<衣以藕丝作，扇将鸾尾编，酒应槽碧海，人是簟青天。>
<自有青溪客，梅花尽姓姚，罗浮千万树，开落向生绡。>
<闲居淡无事，临流忽有得，平生诗外心，滩上一鸥白。>
<谓尔真吾师，谓吾真尔友，不知欧冶炉，肯铸顽铁否。>
<有意嫌千石，无心羡九卿，且悦丘园好，何论冠盖生。>
<普舍今无县，营田尚有城，新军饥欲死，何力事春耕。>
<秋色丹枫畔，愁心白雁边，东来又相失，更拟待明年。>
<万里一亭孤，高城带海隅，不堪亭上望，帆落晚汀蒲。>
<群山喁喁来，跃入千层翠，漫垩有馀斯，我欲斲其鼻。>
<种田良不易，尽力费耕锄，入囷方为有，在田犹是无。>
<涉江荷未残，今来桂花发，那堪千里人，两见秋山月。>
<半日停车马，何人在白家，慇勤萧庶子，爱酒不嫌茶。>
<坐见三春去，无心作冶游，可怜明月夜，独自倚高楼。>
<独占高枝立，天寒伴侣稀，明朝春意动，好向上林飞。>
<君子多近名，小人多近刑，善恶有异同，一归与任情。>
<柳外赤兰桥，遥接南塘路，迷人采芳来，徘徊未足度。>
<摩尼不随色，色里勿摩尼，摩尼与众色，不合不分离。>
<大路古茅塞，问津欲何从，鸡黍相款留，贤哉植杖翁。>
<山崦桑麻路，柴门鸟雀声，老巫祈社雨，小妇饷春耕。>
<奴视中人少，庭机左戚难，高爹嗔李白，新莽吊师丹。>
<灞岸春波远，秦川暮雨微，凭高正愁绝，烟树更斜晖。>
<虚窗卧不稳，残漏一灯明，无限心中语，天高风又生。>
<非有干时策，聊为避地图，昔人补勾漏，老子管仙湖。>
<往岁尚书履，排云到九关，归来石台下，犹记写龙颜。>
<长江悲已滞，万里念将归，况属高风晚，山山黄叶飞。>
<角利蛮与触，幻世慈若巴，当知靠里业，自有书满家。>
<视膳回天仗，含饴乐圣辰，定应彤管笔，书美系王春。>
<玉露生凉风，江空兔魄多，分明桂树影，谁道是山河。>
<四山黄落时，夹路松涛起，中含太古声，能清管弦耳。>
<奔流出万山，乱石销孱颜，彼跃龙门者，何尝惧此关。>
<江头晚风急，飒飒片帆秋，极浦苍茫外，何人独倚楼。>
<欢似汉月满，侬似沟水流，悬光岂不照，影浊侬自羞。>
<斗大黄金印，天高白玉堂，不因书万卷，那得近君王。>
<井邑斜连北，蓬瀛直倚东，秋高岩溜白，日上海波红。>
<萧洒桐庐郡，开轩即解颜，劳生一何幸，日日面青山。>
<闻道君家菊，黄花烂熳开，若能移赠我，端胜白衣来。>
<烟霞成旧垒，溟海笑浮卮，白发真谁伴，梅花瘦碧墀。>
<越江千里镜，越岭四时雪，中有逍遥人，夜深观水月。>
<阳和今日到，景物一时新，陛下南山寿，长迎千万春。>
<燕子冲帘过，胡蜂采蜜归，折花香露湿，不惜绣罗衣。>
<已拾诗盈箧，犹如酒满船，湖光清似镜，俯仰两青天。>
<窗明临片石，几净对幽琴，空境超非想，无弦有至音。>
<岭树盘云上，溪回路转斜，晚来烟霭合，何处问山家。>
<碧因圆更展，红向老犹妆，镜里风流在，人言似六郎。>
<尘境已如许，山林应更幽，此情何处见，天外一层楼。>
<彼见是忘忧，此看同腐草，青山与白云，方展我怀抱。>
<白日鸟声闹，草堂门未开，刚为灌花起，恰逢山雨来。>
<问我何厨传，珍鲜满故园，笋方青剥指，茄欲紫垂拳。>
<西崦雨未收，东崦风又作，留住绿蓑衣，莫与篙师著。>
<日月虽不照，馨香要自丰，有怨生幽地，无由逐远风。>
<藓晕坡陁碧，沙痕突兀孤，无僧依石坐，有鬼隔云呼。>
<二老东西郭，风期晚益亲，将车数来往，遥忆似荀陈。>
<巴江可惜柳，柳色绿侵江，好向金銮殿，移阴入绮窗。>
<蛰鳞尽屈伏，倦翮自低飞，岚气晚来重，呼童掩竹扉。>
<流水应无极，东流向海城，殷勤嘱双鲤，为寄别离情。>
<朱衣群百怪，白昼出乘车，咫尺青门路，无由得种瓜。>
<把菊延三益，居然处士风，萧萧篱落晚，秋在雨声中。>
<谈忠多负主，论孝未酬亲，呴濡才似发，相负便生嗔。>
<西山抱孤洁，淇水凝寒绿，古来长安道，多少闲草木。>
<杨广山头草，凭君待价焞，异苗翻茂处，深密固灵根。>
<寒城朝烟淡，江沫拥春沙，群盗乱豺虎，回首白日斜。>
<丛竹夹桃花，清池映高下，世上有丹青，笔底谁能画。>
<敝庐无良辰，荒田多荒岁，贫贱重离别，君乎休富贵。>
<石好竹亦好，营丘到蓟丘，无端闲草木，相与斗清幽。>
<始由尝胆凿，战槛逐波通，今日凭谁占，渔家一笛风。>
<经岁离故园，青林思飞绕，旧松长更高，新竹生渐小。>
<尔肥非义胜，腴外而中枯，窘蠢栌间伏，居然五石瓠。>
<君官泰山北，我住汉江东，异国俱为客，清樽恨不同。>
<十年频劫掠，北岸人最苦，贼来岸下杀，切莫渡江去。>
<姑待三年采，聊为卒岁谋，可怜齐鲁俗，乃欲比封侯。>
<瀑布挂江北，望者江南猜，雪花那不到，霹雳过江来。>
<下渚多风浪，莲舟渐觉稀，那能不相待，独自逆潮归。>
<沥沥泉声响，因风杂涧篁，仲尼观逝水，孺子咏沧浪。>
<载酒向何处，稽山镜水边，若为无贺老，兴尽便回船。>
<上山犹许骤，下岭不宜骑，必定伤筋骨，能令日渐羸。>
<幽篁碧悄悄，白石白粼粼，帝子吹笙罢，月明愁杀人。>
<雨尽禽声寂，空山似有闻，十年稠叠恨，不是为思君。>
<潮头起平地，化作千丈雪，棹舟者何人，试问岩头月。>
<谁将七宝月，击碎作玻瓈，绝胜菱花镜，来从洋以西。>
<瘦骨如山立，临流饮渴虹，谁怜中道弃，苜蓿老秋风。>
<画合馀寒在，花明绮陌春，今年看花伴，东去汶阳滨。>
<卿家著忠孝，朕子赖师模，蓬在麻中直，多应不待扶。>
<松风清未休，水月淡相对，去来非等闲，必许孤云会。>
<秋光濯须眉，春翠浮杯酒，况复挥麈谈，玉柄如人手。>
<吴牛三十角，久与牧相忘，忽忆淮南路，春风满柘冈。>
<武昌古名地，英秀森琳琅，既号诗书窟，复称云水乡。>
<扶桑不见芳，白兔不见捣，君子不见归，红颜空自老。>
<一代芗林老，吾生不并时，来寻白玉柄，祗见紫兰枝。>
<小姑茜红衫，大姑郁金裙，把手促侬去，两两拜湘君。>
<听尽西宫漏，踟蹰不肯眠，仙韶一派乐，又过玉楼前。>
<月出天在水，平湖净于席，安得谪仙人，来听君山笛。>
<丹砂犹未就，白发忽成翁，却有怜春意，栽花向此中。>
<维天降灵雨，虽迟良胜无，百谷顿苏苏，民忧不少纾。>
<此根真可咬，不用问康侯，鼎鼐非君事，徒能白相头。>
<忆年童稚时，逐侣于兹牧，赓歌忘渴饥，皞皞驱归犊。>
<典衣为沽酒，典地为裁花，小楼新构就，明岁属谁家。>
<郭外新梅树，春风吹欲残，未能携酒出，幸为折花看。>
<若为从宦好，不异在家贫，忍以恶消息，而令戚我亲。>
<修径白云幽，山空明月秋，长松高百尺，明月袭衣裘。>
<形睡神非睡，心闲身亦闲，是非都不管，高卧华州山。>
<瑶琴久寂寞，古意向谁传，一自钟期没，那能整绝弦。>
<不但魁众芳，高洁无比儗，商鼎论调羹，何曾及桃李。>
<东西分一水，音信不通潮，寄语河边鹊，明年莫架桥。>
<可怜赤城霞，酿作石梁水，一郡垂欲鱼，卧龙犹未起。>
<古态日渐薄，新妆心更劳，城中皆一尺，非妾髻鬟高。>
<卷石不盈尺，孤竹不成林，惟有岁寒节，乃知君子心。>
<拂雾梢初起，干霄意巳长，枝高承月露，节苦任风霜。>
<百行孝为首，诸人傥未知，下帷空自苦，蹑𪨗竟何裨。>
<黾勉徇世名，鞅掌婴俗务，漆以津自枯，不如樗栎树。>
<岌岌凌霄汉，风传宝阁香，三朝神翰在，奎壁夜交光。>
<观鱼日观水，见鱼见吾性，鱼水浑非观，与天共游泳。>
<城居匪湫隘，桑果连畛畦，吾庐有高兴，何必空山栖。>
<侬家何处是，舴艋太湖头，自识人间路，秋声会起愁。>
<江上龙舟戏，新妆照碧波，隔船呼女伴，举酒酹曹娥。>
<山瀑两道泻，木叶四时春，日暝不知去，鱼鸟会留人。>
<幽溪入疏篁，翠色连远坞，清夜天风来，不隔鸾凤语。>
<好漆清如镜，悬丝似钓钩，撼动虎斑色，打著有浮沤。>
<山围古寺阴，曙隔鲸音发，悠扬三四声，唤上东林月。>
<数声采莲歌，秋波杳如海，不遇种莲人，安得莲堪采。>
<五百逋逃士，刘郎不放心，教醒阿罗汉，飞空无处寻。>
<目炫五光开，云蒸步起雷，不知天近远，亲见玉皇来。>
<吾圃岂不富，黄金无数钱，谁云何用好，霜里白鲜鲜。>
<庐阜双林寺，炉峰几瓣香，日烘烟袅紫，敬为白公堂。>
<三日去还住，一生焉再游，含情碧溪水，重上粲公楼。>
<晴雪禁梅蕊，春风袅竹枝，美人应失笑，记得捲帘时。>
<采秀撷群芳，争储百药良，太医初荐艾，庶草验蕃昌。>
<南朝汉儿好，一一用交鎗，短兵入弓矢，我尽失所长。>
<八月桂花寒，秋风满西涧，拾薪煮白石，惊起沙头雁。>
<师孔号乐庵，此庵有何乐，若了寻常心，心庵半忘却。>
<人间百春秋，天上一昼夜，六丁驱日轮，长过咸池下。>
<杯珓吉难同，开船得转风，无云仗神道，人厄匪天穷。>
<老退保馀生，不愧身与口，大似刘真长，东山亦何有。>
<疏帘未受风，半榻寒云拥，细梦不能明，鸟飞花影动。>
<声动霜飞华，声沈月低影，客舟将梦回，闻时发深省。>
<纹竹起嫔虞，因怀二女居，君泪夫人泪，思欤抑怨欤。>
<琴跻积翠外，𫄨结穹隆间，轩槛最佳处，四顾惟江山。>
<飞楼跨四松，杳杳拂云汉，白日广陵涛，飘萧起天半。>
<有一范仲淹，人将重名节，马上地曹郎，翩翩起吾粤。>
<昨吐光不阙，今吐遽非圆，圆缺看多少，孤峰只宛然。>
<骀荡还春色，萧条亦世情，不然三径里，岂爱蒋元卿。>
<身戴君亲德，何能一粟酬，蹉跎今白首，行迈尚悠悠。>
<夜投东林寺，北风雪大作，扪虱对山僧，衲衣不堪着。>
<全郡人才盛，先生实有功，十年遗化雨，千里变儒风。>
<雪月是花非，但觉夜成旦，世事忌分明，朦胧差好看。>
<扬舲向荆楚，渺渺烟波涛，河桥挥手后，酒醒明月高。>
<东林初日上，群壑开霁色，樵夫先入山，霜草见行迹。>
<香客忽破鼻，从事宜到脐，忧端集无所，醉倒休扶携。>
<水中明月轮，可玩不可觅，狝猴徒自狂，触破寒潭碧。>
<馈我高林杏，开函烂如火，安得秪树园，从公问真果。>
<已是巑岏削，况兼风雨闻，长嫌二三子，垂足二分云。>
<客路方投辔，邮亭独掩门，无人共灯火，秋雨更黄昏。>
<山影东西合，川声日夜流，片云还作雨，九月未成秋。>
<寥落古行宫，宫花寂寞红，白头宫女在，闲坐说玄宗。>
<荷叶纫为佩，芙蓉缉作裳，妾心花下藕，节节是秋霜。>
<清波漾蛙子，古书形似之，可惜书废久，时人无能知。>
<落日采薇归，萧萧两布衣，尔来人采少，春雨长顽肥。>
<河戍寒依浦，村氓昼掩关，隔山明野烧，云是小溪蛮。>
<匣中有宝剑，风雨夜悲鸣，双龙君但识，会见起丰城。>
<马足早尘深，飘缨又满襟，吾师有甘露，为洗此时心。>
<禁琐天浆嫩，虞行夜月寒，一瓢那可醉，应遣试尝看。>
<劈荔水晶洁，折藕琉璃松，况复怀伊人，玉山坐松风。>
<谁识归奇意，专为禦患谋，将寒储纩絮，未暮贮膏油。>
<闻道昆仑北，风尘避仆洼，至今悲汉节，不合度流沙。>
<转地倾荆水，连天涨洞庭，势疑吞郡邑，怒欲辟雷霆。>
<驿路南通越，河流北到燕，今朝望乡国，并觉两情悬。>
<青城老洞翁，名籍丹台上，日日诵黄庭，感得祥云降。>
<夏肤粗已皴，秋蒂熟将脱，不辞抱蔓归，聊慰相如渴。>
<千载兰亭迹，空留砚石存，时来洗残墨，付与细鳞吞。>
<水畔幡竿险，分符得异恩，潮回波似镜，聊以寄君身。>
<雨晴原草新，黄鸟恋行尘，年少看花伴，如今有几人。>
<莫进黄金簟，新除玉局床，春风送庭燎，不复用沈香。>
<奋髯欲何为，戢翼应有待，画工妙丹青，物状从变态。>
<迤逦石坛西，扶筇任幽讨，秋高天宇清，月照金光草。>
<鬼斧穿山骨，明明透一窗，仙人时举武，壁立下窥江。>
<江曲全萦楚，云飞半自秦，岘山回首望，如别故关人。>
<舣艇白鸥边，寒雨敲青箬，骇浪不回头，方识江湖乐。>
<墙外见鸳鸯，双双春水塘，归来情脉脉，无绪理残妆。>
<林密鸟声柔，山深云影浮，若人爱清致，扫石对溪流。>
<但保同心结，无劳织锦诗，苏秦求富贵，自有一回时。>
<郭外山横阁，江边水照楼，粗官无暇日，何以得消忧。>
<山村断人烟，明月低未落，独坐望清江，夜静闻鱼跃。>
<老病忘时节，空斋晓尚眠，儿童唤翁起，今日是新年。>
<紫辔银鞍马，青袍白面郎，扬鞭万里去，谒帝入明光。>
<杂花满芳树，四时不改色，有酒须尽欢，春风应可惜。>
<自入春来早，梅花处处妍，几家深树里，只怕晚风颠。>
<书窗辉竹简，诗笔冻松煤，煎煮供茶鼎，收藏厕酒罍。>
<南亩种豆苗，苗稀草犹胜，农人费锄耘，凶秽何不净。>
<秀润瞻眉宇，清真接话言，端能愈吾疾，已觉意超然。>
<蟋蟀鸣玉阶，梧桐落金井，纨扇本生凉，错恨秋风冷。>
<襄阳众女儿，齐唱大堤曲，假令欢不欢，屈使汉江绿。>
<仓庚守候鸟，虽小系春声，最重农桑课，闲关士女情。>
<群山虽叠嶂，大海暗来通，气类倘相应，寸心千里同。>
<至宝应难别，波斯双眼昏，何如放下手，留取镇中原。>
<草际露华白，天边云浪开，好风何处起，和月入帘来。>
<花光浮剪胜，酒色动雕觞，欲识邦侯喜，眉间照席黄。>
<桥横桑下涧，望处极西郊，有客同飞盖，何人伴结茅。>
<堂前九折溪，堂后百仞屏，客来问仁智，相与坐中庭。>
<庭摇北风柳，院绕南溟禽，累宿恩方重，穷秋叹不深。>
<奎壁两文星，化作吴中石，千古焕人文，精英射天碧。>
<山果缀丹实，霜林开画屏，美人湘水上，谁与拾秋馨。>
<大定非关隐，魂清自可人，而今应度者，不是宰官身。>
<新样巧翻腾，淡妆尤出俗，说与莫轻飞，寿阳眠正熟。>
<月色照罗衣，永夜不得寐，莫打五更钟，打得人心碎。>
<旧路石冈僻，新堂松坞深，春风猿鹤侣，扶杖远相寻。>
<翩然下林表，不惮风湍恶，得隽辄高飞，为君羞击搏。>
<绿艳闲且静，红衣浅复深，花心愁欲断，春色岂知心。>
<蔼蔼青莎道，荔园三月开，陶然采芳去，春风暮徘徊。>
<故宫芳草色，寂莫几经春，草上双胡蝶，飞飞来近人。>
<孤绝池心屿，高低水面花，若无舟楫到，应似隔仙家。>
<小艇轻于叶，行囊上瘦藤，载花船尾窄，只有附舟僧。>
<花影随日移，鸟声逐风度，索居元寂寥，祇恐韶光暮。>
<蹋断千差路，泼天门户开，抬头空荡荡，脚下起风雷。>
<辇路馀衰草，荒台千古留，空悬汉时月，不见汉时秋。>
<阁前三面山，阁下一溪水，云出戏作霖，却归宿檐里。>
<松下两仙人，棋声日敲击，不愁清景移，愁它杀机发。>
<山女带山花，狂夫未著家，蛮歌君莫笑，曾入汉琵琶。>
<寂寞庵前草，春深鹿自耕，老僧垂白发，山下不知名。>
<疏花明委巷，细雨得今晨，点缀非无意，红芳不是春。>
<花气无不薰，偏与红妆娆，夜分乍解衣，宛是收香鸟。>
<良医难治病，学道不能行，疟疾何须患，吾心病未轻。>
<马上相逢处，春风在洛阳，陌头杨柳色，一一断人肠。>
<耳畔闻啼鸟，悠悠客路情，山城春共远，花发不知名。>
<杏实甘于酪，丹浆溅齿寒，林风吹果坠，早已鸟衔残。>
<上上仰圣楼，举手望北辰，目短意苦长，咄咄多浮云。>
<山色堆蓝重，水光拖练寒，主人看不足，终日凭栏干。>
<月落西风急，秋萤点点流，却疑江上女，半夜弄珠游。>
<子心月其明，子术星之数，为月诘众星，不知何以故。>
<盘云陟危磴，十步五回坐，道旁无虎迹，曾有游仙过。>
<官满无南物，飘然匹马还，惟应诗卷里，偷画桂州山。>
<独酌蔷薇下，花阴乱午风，有时残露滴，刚著酒杯中。>
<太守今元结，论交四十年，汝行勿前却，如在父兄边。>
<僧阁暮钟静，夏凉风色幽，月出照瀑布，猿啼西涧流。>
<行云无定踪，流水向何处，中有得道人，无来亦无去。>
<肤寸云初出，须臾满太空，只知天下雨，谁识是龙功。>
<野幕敞琼筵，羌戎贺劳旋，醉和金甲舞，雷鼓动山川。>
<旅行虽别路，日暮各思归，欲下今朝泪，知君亦湿衣。>
<区中多畏涂，蹙蹙靡年载，方尔相呴濡，悠然问江海。>
<只道潮声落，潮来复有声，何当机事息，暂遣海门平。>
<扁舟两渔翁，清唱发日暮，安得如鸱夷，相与五湖去。>
<天地有逆顺，惘然难久留，当歌欲一放，河汉声西流。>
<松外见白鹤，鹤外见青松，小轩终日坐，清气落重重。>
<千载武城县，依然鲁水涯，民生如不遂，弦诵亦何为。>
<寂寂禅房静，霜花点石台，故山篱下菊，未识向谁开。>
<霭霭龙旗色，琅琅木铎音，数行宽大诏，四海发生心。>
<舟子引百丈，日行滩几重，登饭暮相向，竞说挽舟功。>
<云涌青山动，桥横碧涧斜，幽人无俗事，拄杖去看花。>
<神阙澹朝晖，苍苍露未晞，龙车不可望，投老涕沾衣。>
<听雪裁诗就，诗将雪共清，不缘心境净，那解听无声。>
<深秋云物冷，经雨斗添寒，尽日缘情坐，霜叶易燋乾。>
<误墨虽藏白，飞埃欲敛昏，谁将草玄手，著意写前村。>
<鱼戏莲叶北，花落莲子生，早知莲菂苦，不有别离情。>
<郎去妾心愁，朝来独倚楼，片帆云外至，错认是郎舟。>
<嗜欲损为益，荣华降是升，圆图观起处，生意伏阴凝。>
<秋夜净无云，嫦娥展孤镜，灏气浸澄波，荡漾光还定。>
<夜半龟山月，能开万顷秋，试从开处望，照公湖上楼。>
<无尽颇纵横，晚方攻蔡京，犹称贤宰相，应为客先生。>
<欲赠徐君剑，挂向陇头枝，陇水自东逝，我悲君不知。>
<岁老枝叶简，春深香气新，可怜湖上桧，曾识井中人。>
<茫茫三界中，何处不自在，情存想未除，转侧成拘碍。>
<夜深寒妥帖，前村人断绝，何许小茅茨，开门满山雪。>
<我有昆吾剑，不将持试石，白璧隐荆山，剖出长虹色。>
<汲水向前溪，空瓶侬自提，郎家溪上住，只是隔东西。>
<姓氏司空贵，官班御史卑，老夫如且在，不用叹屯奇。>
<持赠绿金蝉，为卿钗上饰，双栖朱槿中，相媚情何极。>
<盛夏久不雨，满天下愁苦，安得一片云，救取人间否。>
<危栏试睡听，空翠如何把，悄悄忧世心，临风一倾泻。>
<水月非无主，长怀别墅秋，湖光一万顷，端为此翁留。>
<蜀葵生庭间，甚为人所惜，昨日始开花，今朝已岑寂。>
<冰蕤开雪颖，墨妙发孤香，不袭逃禅印，枝头有异光。>
<宦辙三名邦，休声殊未已，大书又特书，他年问青史。>
<无日不相访，殷勤直到开，一从栽种后，篱落几徘徊。>
<昔者列禦寇，泠然禦其风，方诸彻秋水，乃今见犹龙。>
<远山眉绰约，秋水睫潆洄，好觅张郎画，无烦魏帝催。>
<水际柔枝倒，霜前晚穗红，野禽来泊此，浑是画图中。>
<因过朱仙镇，英雄想岳王，传闻耕地者，曾见绿沉枪。>
<䗖蝀莫敢指，朝隮不可攀，闲门闭秋草，独对夕阳山。>
<塞上知无煖，寒衣六月裁，寄书重拆看，莫使远人猜。>
<疏枝分异蕊，孤干列鸳鸯，应知为赠远，异样缀清装。>
<宇宙同胞里，身居太一家，清平有麟凤，狡狯起猱蛇。>
<鼎镬皆知避，何心愿代烹，恐伤父母意，不独弟兄情。>
<东京崔子玉，卧病隔清漳，天上青藜烛，何人白玉堂。>
<月明浑似雪，树老数枝倾，月落江村黑，孤吟意不平。>
<怪石眠芳藓，危桥傍草亭，寥寥人境外，花坞带春星。>
<水口桥堪度，林间屋尚留，秋来山色好，相对有归舟。>
<黄鸟小囱幽，狂挥墨欲流，丽人鸦髻上，五寸玉搔头。>
<帝乡红日近，冠盖白云游，心似黄河水，朝宗日夜流。>
<所居远城市，已绝送迎烦，赖有隔桥子，时来过小轩。>
<桃花开已繁，溪水溅溅去，不见持杯人，自叹来何暮。>
<雪洗烧痕尽，春将碧色来，行人莫回首，渡口夕阳催。>
<赋性本颛蒙，崎岖一线通，万缘随分了，撒手大从容。>
<天地囿于气，圣贤修此心，范围非有许，生聚尚斯今。>
<菊开犹阻雨，蝶意切于人，亦应知暮节，不比惜残春。>
<生来同一气，兄弟是天伦，祇要长和睦，休论富与贫。>
<度朔山尤远，酆都狱甚宽，傩驱顽不去，愈送瞥然还。>
<横石冈头路，人疲日又斜，平林茅屋近，有店即为家。>
<涧户风前竹，山窗月下琴，唯馀两□□，应尽百年心。>
<九日浴枝下，上枝耀若许，鼋鼍不作梁，莫共仙人语。>
<无处散愁心，庭前无半亩，如何不种萱，偏偏种红豆。>
<旧梦巳不续，无如新梦惊，溪云沾竹尾，滴沥过三更。>
<和露锄豆苗，不觉日又夜，飘然从何来，定在南山下。>
<背廓危楼起，楼头生紫烟，夕阳频眺望，知有葛洪仙。>
<长柯浑直上，茂叶不横生，缟夜心倾藿，朝天荷美名。>
<狂与豪倾酒，饥肠共索诗，为梅成热恼，除是把□医。>
<策杖南涧边，菖蒲如绿发，石乱水流分，山空鸟声歇。>
<所当约于已，岂忍俭其先，道立南阳表，人呼原氏阡。>
<古今惟一理，贤否自殊科，颜子乐无闷，吾何悔吝多。>
<弹指七十年，颜发遽如此，棒喝夹攻之，碓磨备尝矣。>
<森然桃李阴，当春皆手植，更求青青枝，要见岁寒色。>
<平湖开一镜，日暮繫楼船，酒似移盘石，歌疑唱采莲。>
<仙人立危峰，欲作凌云举，飘然阅浮世，独立寂无语。>
<鸣鼓人皆可，弹琴今复谁，尽赊王媪酒，休赋大苏诗。>
<一别南山后，于今已十年，相应东岭月，空照草堂前。>
<手种春杨柳，盈盈绿满堤，居人不自觉，过客竟须迷。>
<抱膝小窗深，读书空谷响，一笑有会心，纷纷自雄长。>
<红尘旧老我，青秧新插为，宁幸田畯喜，何能属车鸱。>
<积雨晦空曲，平沙灭浮彩，辋水去悠悠，南山复何在。>
<木老岩坰冷，泉飞月殿寒，栖真无一事，清啸倚栏干。>
<入春巳人日，春色未曾来，南轩曝晴旭，喜见早梅开。>
<竹树庭前雪，松花瓮面春，徘徊今夜月，应是为诗人。>
<为访林栖叟，何妨石径长，白云生谷口，处处药苗香。>
<一种秾纤态，三郎未必知，浪将妃子比，妃子太浓肥。>
<开国何其忝，笺天未必俞，缴还三百户，换赐一千株。>
<悠悠白云里，独住青山客，林下昼焚香，桂花同寂寂。>
<愁人数行泪，不许秋风吹，吹入长江里，江流无尽时。>
<双眼如深谷，颧峰为高岸，抚镜不欲窥，自怪非吾面。>
<嫩韭犹堪剪，新醪不用沽，且须闲一日，烂醉遣儿扶。>
<幽兰在空谷，托根竹木林，高山与流水，何患无知音。>
<天边云绕山，江上烟迷树，不向晓来看，讵知重叠数。>
<尘世无闲人，青山有剩地，相对不言语，祗话山中事。>
<秋风芳桂丛，的皪好颜色，乃公欲盘旋，戒子勿剪伐。>
<绝壁耸精蓝，孤悬五千丈，何代武陵人，移家此峰上。>
<因缘嗟不偶，永别事堪伤，缝缉多辛苦，君看莫易忘。>
<自是𥐻砂发，非干骇石伤，牒高身上职，碗大背边创。>
<采莲复采莲，水深不得归，儿饥须母哺，当令阿谁饴。>
<帝车从此去，不见帝车回，日日登台望，湘江白浪来。>
<书罢题钟字，要君知妾心，虽然非白雪，却是重黄金。>
<风惊鸿雁行，吹落秋江上，为扫碧岩边，问叔今无恙。>
<对琴不见琴，忘琴听琴响，坐久听亦无，云飞树尖上。>
<自有人知处，那无步往踪，莫教安四壁，面面看芙蓉。>
<决狱初迎雨，开仓旋取陈，青黄今接夏，饥疫免忧春。>
<入夏愁无雪，先秋便有风，几堪特赠意，飘泊笑行踪。>
<日落戍龙庭，风多牧马鸣，平沙但衰草，百里见孤城。>
<采桑南陌去，共欢桑下嬉，归来理机素，成匹待何时。>
<乱萤飞不停，独鸟栖还起，若说故乡情，深于大湖水。>
<黄金满归橐，白日行亦惧，道左遗爱碑，贼来将不去。>
<脉脉萦春思，依依阁晚红，有情终恋日，到底不随风。>
<君梦妾不知，妾梦君不识，安得两梦偕，相逢皆此夕。>
<五上两漫天，因师忏业缘，漫天无尽日，浮世有穷年。>
<萧然瘦鹤姿，不受世俗尘，吾衰久矣夫，眼明见斯人。>
<坦坦物外士，萧萧林下人，乾坤两知己，时共一壶春。>
<摩挲三尺锋，虬龙挂寒铁，万古英雄心，歌成唾壶缺。>
<有道归真主，无心恋旧房，一灯长不灭，分付水云乡。>
<甲兵满一船，江门来访别，赠君欲何言，笑把梅花折。>
<餐霞成鹤骨，饵药驻童颜，静想神仙事，忙中道路闲。>
<黄云失白昼，紫气腾虚空，樵苏争敢近，潭底有潜龙。>
<望断江山路，书成过雁稀，每愁霜雪苦，何处寄寒衣。>
<香清还耐久，粲粲镂金葩，想见蜂为蜡，单方采此花。>
<香粉惊人世，江都帝子家，只今荒草外，犹有玉钩斜。>
<小鸟相过熟，巢栖蔚荟中，恐令惊却去，不敢语儿童。>
<听泉如听琴，看山如看画，佳趣满眉睫，应接都不暇。>
<啭觉声初熟，迁看羽渐高，欲飞还绕树，似为惜春劳。>
<吹竽媚所好，乞墦厌其馀，迩来效尤者，往往拾芥如。>
<翠岩隐玄龛，苔径无鸟迹，不见煮茶烟，那知有禅客。>
<忘机海上游，鸥鸟下为侣，入山莫怖畏，猛虎即是汝。>
<南极苍梧郡，江山号胜游，海天晴动水，峡月夜随舟。>
<门外枣花落，池中荷叶生，越燕雏将乳，吴蚕茧已成。>
<我本望洋客，观澜得小圩，源头云锁断，山下看何如。>
<潇洒林下居，清泠膝上琴，高山与流水，千载一知音。>
<野笋冲泉出，山花避石开，余方有公事，不为等闲来。>
<上苑根株少，风沙道路长，也知随汉节，终得荐君王。>
<大哉公冶长，缧绁非所耻，独恨白发多，无人妻伊子。>
<皇统承尧运，朱旗启汉家，未诛秦始鹿，先斩沛中蛇。>
<青衫曳地行，双眼鼻端看，此岂玩世人，怜为世人玩。>
<茅屋藏深树，柴门对远山，主人多不出，杖屦得常闲。>
<却隐他山雾，来眠此洞云，区区麛鹿辈，战栗敢子群。>
<祖龙驱白石，万里驾长虹，扶桑望不见，吹起鲍鱼风。>
<苍玉门径阔，白云庭院深，鄞江一丈水，清可照人心。>
<名次楞梨录，遥分桂岭阴，嗟嗟萧较理，寄恨满苍林。>
<海上旧烟垒，频年罢举烽，但有孤树影，带月舞龙钟。>
<文清来此地，留下横碧轩，寂寂今无主，空山起夕烟。>
<哭声师已晓，已晓复谁知，当时魔竭国，几丧目前机。>
<我爱玉溪子，放舟玉溪上，萧萧芦荻秋，明月恰相向。>
<日出华山阳，月出庐山岗，巫山云漠漠，雁山烟苍苍。>
<选胜野桥边，疏松似鼓弦，亭幽当水曲，林际起秋烟。>
<万人各一生，万生各一遂，圣人遂万生，于巳取不匮。>
<去却掌中珠，还从蚌中觅，合浦作漳流，精光夜如日。>
<次谦终以巽，九卦至三陈，圣人有忧患，何况是凡人。>
<檀栾映空曲，青翠漾涟漪，暗入商山路，樵人不可知。>
<龙或藏其用，迹与蛇何异，惭愧耕稼人，犹来候云气。>
<阶叶飞难远，依依故树边，朝来含白露，知是泪痕鲜。>
<商气入山园，园花取次妍，蓼丛迎露重，菊本望秋圆。>
<山木各有林，烈士各有心，借问种松意，悠悠江汉深。>
<豹变知非虎，磻溪若是班，当年谢安石，只合住东山。>
<今日是重阳，劳师访野堂，相逢又无语，篱下菊花黄。>
<红芳不可待，绿荫忽已成，妾貌愧花好，郎姿如柳明。>
<述志哀正则，陈词讽灵修，读君九辨章，悲楚非悲秋。>
<翠黛眉低敛，红珠泪暗销，从来恨人意，不省似今朝。>
<庭前两株松，风吹一株折，朝减半庭阴，夜灭半庭月。>
<任转江淮粟，休添苑囿兵，由来貔虎士，不满凤皇城。>
<海内出珊瑚，枝撑碧月孤，鲛人拾翠羽，泣露得明珠。>
<锦席承君宴，青楼寄妾家，无因挽红袖，留恨与桃花。>
<边笳动地吹，铁衣寒未卸，壮士冢累累，骨香千载下。>
<相勉惟清白，囊如四壁空，难忘将绝语，劝我莫言穷。>
<坡上有青松，坡下多白石，还愁苍藓生，何处寻行迹。>
<寺隐乔林杪，舟横古渡头，柳间双属玉，飞下荻芦洲。>
<螳螂方捕楚，黄雀遽乘吴，交怨终亡国，君王到死愚。>
<宝带桥头水，曾通罨画溪，只愁归路远，迟日未应西。>
<截水无留影，哀空有断群，翅开先作字，行断不成文。>
<古人已云徂，今人思继武，应知后来人，要以今为古。>
<凌霄何自名，缘木与俱生，底事因蓬附，故为亦蔓荣。>
<节物荆吴旧，嬉游禁掖闲，仙风随画箑，拜赐落人间。>
<河图天地数，五与十居中，所拱中一点，心为八位宗。>
<德意遍岩谷，纯心对云天，办此一𦶟香，从公作丰年。>
<应是尘外境，不随陵谷迁，江山犹旧日，松柏又千年。>
<宦薄无劳问，居然张长公，何如掷手板，一棹五湖东。>
<北堂天未晚，游子归来早，堂前一夜风，开遍宜男草。>
<城中寸金地，种竹不可多，风前值杖看，奈此绿阴何。>
<为固续汉史，嗔原作楚骚，伟哉二女子，才学识俱高。>
<庐落皆无有，依稀古堞存，登临认遗迹，林莽暮烟昏。>
<羊肠鲜覆辙，密语多兴戎，风波翻齿颊，冰炭罗心胸。>
<抬镜仍嫌重，更衣又怕寒，宵分未归帐，半睡待郎看。>
<水仙携蜡梅，来作散花雨，但惊醉梦醒，不辨香来处。>
<开处谁为伴，萧然不可亲，雪宫孤弄影，水殿四无人。>
<池塘开十亩，流水漾桃花，但得如泥醉，何须问习家。>
<青蕊冒珍丛，幽姿含晓露，政尔破荒寒，讵免伤迟暮。>
<要以孝行取，宁将学业论，锡无惭玉友，铨可谓金昆。>
<朝朝摘白发，新生亦非黑，纵使白不生，秃翁还讳得。>
<初日上茅檐，江边有画船，八哥莫饶舌，有诏许归眠。>
<明月似刀环，衔山刚一半，勇猛入深山，世尘于此断。>
<钓舟浮浅濑，冈舍晚重林，云放千峰出，花藏一径深。>
<行道出深楚，空庭秋飒然，风来人不见，青子落僧前。>
<虎怕人心恶，人欺虎太慈，虽逢贤太守，难打者官司。>
<返照在湖波，冉冉见山影，安得挟天风，飞上山顶𩕳。>
<上枝凝翠柏，下叶染苍苔，莫使王家见，清吟不肯回。>
<松筠淹雨雪，桃李逐风尘，不有梅花树，谁回天地春。>
<小院草盈尺，清砧月一钩，酒酣眠露下，河汉向人流。>
<少壮游醉乡，别离三十载，旧路渺漫漫，赖有指南在。>
<诗书破我拙，聪明多事起，那复黜聪明，返我混沌子。>
<曙色浮丹栱，春风煖禁街，微澜迷秀石，纤草荫新槐。>
<世道日悠悠，颓波不可收，何人挺孤柱，千古矻中流。>
<双目老来瞽，深衣实称情，年年乡饮酒，不忝大宾名。>
<新妇立潭边，亭亭不记年，知他潭外水，送尽几人船。>
<天寒放牛迟，野旷风猎猎，独来长林下，吹火烧山叶。>
<子粒何可得，买牛筑道傍，邻人且协贷，处处熟黄粮。>
<直干檠青盖，孤根出淤泥，得名君子列，谁敢诮濂溪。>
<可惜出群蹄，毛焦久卧泥，孙阳如不顾，骐骥向谁嘶。>
<卧病违朝谒，依然向日心，不见清溪上，葵花一院深。>
<山研云初抱，奁书客不传，北窗多异气，正对净名天。>
<秋露凝浆细，朝阳入色深，冰齑不须捣，恐碎袅蹄金。>
<孤心眠夜雪，满眼是秋沙，万里犹防塞，三年不见家。>
<人皆因禄富，我独以官贫，佩父清白训，为唐第一人。>
<人艾休教采，仙丹久养成，六宫争结缕，再拜学长生。>
<皎洁瑶台树，开花近东观，素影临玉阶，孤芳入幽幔。>
<江水白于雪，溪沙皓如月，扁舟浦口来，落日桥南发。>
<瀑布斗直泻，仙葩谁碎挼，风前鹅毳落，秋后海潮回。>
<漫言人匪木，木亦得人情，不寄东吴土，还从南海生。>
<隐矣君莫疑，闭关堪避諠，不见东方子，陆沉金马门。>
<山女不照镜，愁来看深井，井底那得风，摇波乱人影。>
<索炼无如事，难知莫若人，人情随手别，事体到头均。>
<都将千石危，化作一林雪，尽日无别香，五月何曾热。>
<常年汉水发，槎绕石城流，今夕蒹葭没，应无南雍州。>
<乐使金花鼓，蛮衣紫锦鞍，蕃官船过界，驿吏报平安。>
<日日劳筋骨，心中未免疑，细思贫贱理，素位合如斯。>
<止锡天台似，石头今已矣，九年少室山，面壁亦暂耳。>
<风衣何揭揭，有若瓠叶翻，尘土不远去，白云藏石门。>
<童赤依谁氏，悠悠念尔翁，慇勤霜蔗赠，知我困途穷。>
<诛茆宜楚地，无如庐阜美，五步一溪云，十步一溪水。>
<寂历少林壁，酸寒饭颗山，相逢如有旧，示我亦无还。>
<春寒不成出，小出坐此屋，不知天工巧，树树雕成玉。>
<雪后记曾来，疏花竹外开，至今双蜡屐，留印在苍苔。>
<湘竹供我钓，月明下江门，扁舟鸣榔急，持过桃花源。>
<出利袪烦恼，红尘指道衣，悟来持一念，尊大默玄机。>
<峡山开辟有，峡路待诸贤，举事谋千古，垂名动万年。>
<昔人评画图，咫尺论万里，公家一拳石，意趣端如此。>
<履霜思已深，对雪重凄恻，竹笋为谁生，寒林惨无色。>
<荡舟湖上去，俱言吊屈原，鸱夷倘相遇，莫复过胥门。>
<露冷催砧杵，风高急鼓鼙，登楼回首处，目断塞鸿西。>
<负锸刘伯伦，坐圹司空图，谁为后来达，息庵与之俱。>
<探奇不畏险，拨雾上高岑，放眼观飞瀑，枕流听素琴。>
<二十四峰尖，参差列郡南，半空擎梵宇，绝顶寄僧龛。>
<孤屿曲池中，芳菲四面同，春愁随雀舫，缭绕未曾穷。>
<人人苦炎歊，于我觉太甚，北户其清凉，万事付一枕。>
<草命如悬露，轻生类转蓬，所嗟明夜月，难与古人同。>
<沐浴无他术，休寻卯酉中，困眠饥吃饭，无日不春风。>
<云锁蜀山秋，重来佛慧游，含毫得诗句，题入画中愁。>
<江湖道四达，坎险横危机，一旦席上遇，惠大政岂非。>
<圣皇思敬承，祖考垂训泽，四方仰纯孝，万世成大业。>
<潭水淀深深，石岩虚洞洞，主人不归来，仙子偷玩弄。>
<亭亭瀑布泉，风吹一千尺，朝来海上帆，挂断长虹色。>
<邻翁幸相劳，斗酒不须满，且持伏雌还，视君床下卵。>
<片片胜鬘云，坠入功德井，山僧解夏还，和云煮新茗。>
<已出天池外，狂澜尚尔高，蛮商识吴路，岁入几千艘。>
<罟网疏阴合，蒹葭白露寒，醉眠孤棹底，聊作枕流看。>
<还乡不见家，年老眼多泪，车马上河桥，城中好天气。>
<旷野秋先肃，𫛤鹅见一群，老拳犹健在，击透几重云。>
<倏忽何年来，凿此混沌窍，谁知方寸间，云水常相照。>
<仙子步轻盈，泠泠玉佩声，罗浮烟水远，诗梦不胜情。>
<民寿休颁朮，人淳罢赐枭，尧贤不遗野，楚些岂劳招。>
<君携阳羡茶，荐以中泠水，高卧读离骚，林端月初起。>
<药鼎烧烟白，茶炉拨火红，淹留三伏久，禄命几时通。>
<水曲沿塘转，桥危藉石支，杖藜扶晚过，忽忆韨除时。>
<乐公还自好，何预卫郎贤，隔世看□玉，还应相照鲜。>
<可人费招呼，俗士且回辙，入室惟清风，当窗但明月。>
<草木各有态，臭味久已分，愿言兰芷丛，东风佩微薰。>
<汪郎工笔耕，万卷供犁锄，我方买牛具，赁屋邻子庐。>
<风急漏声断，月斜人影长，残灯收短市，鸳瓦已凝霜。>
<赵侯富贵种，自有岩壑姿，同姓古所敦，早晚踏天墀。>
<云影苍树凉，雨候黄梅过，明月入西轩，照见幽人卧。>
<流云随雨到，惊叶逐风轻，一枕蝶成梦，千山猿送声。>
<万松立寒翠，一水澄湖碧，年年车马来，不改孤山色。>
<一株新柳色，十里断孤城，为近东西路，长悬离别情。>
<主人倦邀客，寂寞委苍苔，此日开无益，明年不复开。>
<聚景贮壶春，仙关昼不扃，小桃无数发，好幸彩霞亭。>
<寒碧不盈掬，山花欲盈筐，同侪好相待，从容采其芳。>
<虽可忘忧矣，其如作病何，淋漓满襟袖，更发楚狂歌。>
<数面成骨肉，子归将何之，长啸盼天外，云意俱迟迟。>
<塞北穷冬候，无风也自寒，楼高窥朔漠，无事莫凭阑。>
<清景无终极，频来未属厌，远山秋后出，茅屋近来添。>
<杨风吹马首，棘露染车尘，不见谈玄宅，何人复美新。>
<马识青山路，人随白浪船，别君犹有泪，学道谩经年。>
<夜过洞庭曲，青山玉作堆，仙人吹铁笛，白鹤自飞来。>
<辛苦佣耕久，饥寒谪戍馀，竟令秦失鹿，首为汉驱鱼。>
<日出渌波㡳，荷花影许长，游鱼弄朝旭，吹沬溅红妆。>
<午夜漏虹光，出岩观海日，天鸡浑未鸣，已见鸡冠出。>
<枝缀霜葩白，无言笑晓风，清芳谁是侣，色间小桃红。>
<俱著锦衣裳，凭谁办绿黄，可怜君耄矣，贤嬖不贤姜。>
<阮郎迷不悟，何处伸情愫，明日海山春，彩舟却归去。>
<卖药行市南，隐身入壶中，指挥费长房，白日骑黄龙。>
<生意怜春草，油油是我心，穿冰才一寸，芳气已盈襟。>
<河流出西极，万古下龙门，莫谓狂澜在，终看砥柱存。>
<楚楚黄公垆，酒深不可揭，昨醉阮嗣宗，今醉毕茂世。>
<秋日泊沙湾，君行早晚还，分违无限意，流水不相关。>
<潇洒献公房，幽深古道旁，山形半环小，池面一奁方。>
<隔是身如梦，频来不为名，怜君近南住，时得到山行。>
<芳郊望无际，逐草任西东，世上千场梦，人间一笛风。>
<岁岁随阳计，秋风三尺芦，上林光景好，不见子卿书。>
<待食信天公，送穷戒星奴，驾言一煮字，安得三分厨。>
<呼童开玉樽，对此春庭月，故人期不来，云外清钟歇。>
<秋雨滴寒竹，主人魂梦清，客来听未惯，认作打篷声。>
<庭夜酣红杏，墙阴染碧苔，吟翁醉未醒，啼鸟去还来。>
<舞女花前过，轻如小燕飞，教坊新结束，翠羽织春衣。>
<悠悠昆阜云，离离鹿城树，牛耕春雨余，野绿照庭户。>
<云散千峰晓，神龙应念来，补陀岩上士，心识几时灰。>
<参叶聊当茗，无人自一杯，门前屐齿响，定是老僧来。>
<区脱逢归驿，作书凭寄声，那知梦识路，先入大梁城。>
<未得同齑杵，何时减药囊，莫言天帝醉，秦暴不灵长。>
<刘子今方赤，相看不尔如，他年年似我，忆取尔之初。>
<茅屋夜然灯，中有读书者，门外是官街，更深犹走马。>
<雨馀寒气浅，园林作春媚，不知海棠花，新来著花未。>
<童稚苦相问，归来何太迟，共谁争岁月，赢得鬓边丝。>
<潜通大壑水，一杯千虑散，只因都放下，如热病得汗。>
<白云满中野，此地即衡山，莫拟西来棹，须防失路难。>
<夜久露华白，天清月近人，寒尊不可醉，绮席暂相亲。>
<我心若有生，梦境堪把玩，目前今洞然，底处藏忧患。>
<委径问谣俗，高丘省佃作，昔游非苟然，今花几开落。>
<一鸟如霜雪，飞向白楼前，问君何以至，天子太平年。>
<舟维芳草合，棹繫暮云连，野思生繁笛，閒愁入远天。>
<清觉当凉夜，灵台正静虚，寒光皎残月，星象烂联珠。>
<溪山可图画，风物忆吾乡，渔艇鸥鹜乱，茅茨菱芡香。>
<不守螳蝉戒，俄成议后灾，鱼虾足新浦，饥隼自天来。>
<蟠根知永远，曲干耸蛟虬，闽贾蒙私庇，年年此荐羞。>
<才闻花信通，已觉风力软，寸心元自丹，不逐韶光转。>
<树闲烟不破，溪静鹭忘飞，更爱幽奇处，斜阳艳翠微。>
<浣天天光明，浣地地历陆，大哉吾一心，浣浣圣贤出。>
<烈烈瓦沟霜，他乡草木黄，合欢床上被，一半冷鸳鸯。>
<细柳官桥路，骑驴不用鞭，先生诚有道，此去亦千年。>
<故人肯相寻，共寄一茅宇，山水为留行，无劳具鸡黍。>
<绝险方钩栈，图成落此年，传通三舍近，功满万人缘。>
<红日升旸谷，青辉应嶰筒，万方陶美化，浑在泰和中。>
<判袂不辞难，出门山更山，来年二三月，伫听凯歌还。>
<吾轩自有竹，暑月常寒声，山静无风时，满林空翠生。>
<有念非忘念，如观未是观，从兹捐色相，明月长阑干。>
<万壑争妍处，重泉斗响时，石梁无过客，孤与白云期。>
<空江直如绳，游丝牵百丈，忆我涉江时，木棉花正放。>
<上山行采薇，下山行苦饥，山风夕凛凛，吹笠复吹衣。>
<五粒松花酒，双溪道士家，唯求缩却地，乡路莫教赊。>
<皎洁如明镜，铜瓶下愈深，妆成不照影，应恐坠金簪。>
<羌庐腾爽气，非雾拥楼居，夜鹤能知我，鹪鹩甚起予。>
<文采真为累，飞鸣不自由，小池新水涨，相对谩沉浮。>
<绿水明帘内，青山出槛旁，年来太奢侈，对桂更焚香。>
<夕阳照泥垣，鸡飞欲上屋，爨下无束薪，夜饭炊不熟。>
<物外林泉静，闲中日月长，清风飒然至，可以傲羲皇。>
<地方不中矩，天圆不中规，方圆庵里叟，高趣有谁知。>
<当年吏部公，四海多金石，今日素车来，曾否旧相识。>
<江南水草肥，尔牛亦何乐，两童对奕时，若个先一著。>
<莫歌鸡唱晓，老泪不禁弹，昔为祖士雅，今作杜齐安。>
<清夜闻钟鼓，朝来荐鸡黍，庙古不知年，沧浪问渔父。>
<未别欲千言，临别无一语，惟此旧时心，随君渡江去。>
<酌罢潇滩酒，登楼日日心，是谁过剡棹，想杀月华临。>
<嬴女骑凤皇，彩云如车盖，春风紫玉冢，绿草摇衣带。>
<肆威矜逐逐，索党恣狺狺，盗蹠真知道，馀财欲污人。>
<结屋临飞瀑，清流绕积书，要观飘洒意，不是羡明珠。>
<残生有今日，一醉得清风，想见羲皇上，人人此乐同。>
<朝罢金铺掩，人闲宝瑟尘，欲知慈俭德，书史乐青春。>
<雨细方梅夏，风高已麦秋，应怜百花尽，绿叶暗红榴。>
<女萝不自持，因依松树枝，松树长青青，照妾桃李姿。>
<小炷博山鼎，半残心字灰，游蜂何处客，应为百花来。>
<野树笼朝旭，春山澹远烟，车尘休自苦，爱此艳阳天。>
<繁红层若云，密绿叠如浪，青帝下寻春，满园开步障。>
<薄暮得菖蒲，犹胜竟日无，我焉能免俗，三揖向樽壶。>
<东溪天欲青，忽辨溪间树，涧鸟却惊鸣，飞入前山雾。>
<溪上有梅花，岁寒心不老，不见履斋翁，山中几春草。>
<好山吾亦爱，知子钟情处，郁郁横空云，中有王裒树。>
<中分爻两段，风使十横斜，文上元无分，人前强出些。>
<选得金钗客，屏风引碧阑，翱翔三十六，曲曲映双弯。>
<仙人学丹井，丹去月华孤，无复秋风夜，云边响辘轳。>
<有郎爱弦索，北调久无传，恨学江南曲，声声带可怜。>
<犬见行人吠，牛寻熟路回，烟光迷碧嶂，花片点苍苔。>
<从容吏隐间，游戏僧俗里，孤月浪中翻，吾心正如此。>
<栖禅余百年，问僧仅三众，凭虚围曲阑，架壑出飞栋。>
<偶脱骊山厄，龙钟九十馀，谁知汉掌故，传得不全书。>
<白白复朱朱，芳条罥绣襦，摘来随女伴，赛斗不曾输。>
<天不欲留春，东君暗归去，碧梧枝上看，潇潇风送雨。>
<日中为噬嗑，交易是寻常，彼各不相识，何复更思量。>
<君航洞庭日，仗剑割云根，欲识蛟龙恨，年年风雨痕。>
<暮烟横郭远，返照入江虚，独倚孤篷外，秋山红叶初。>
<三复招隐吟，不知寒夜深，看看西来月，移到青天心。>
<一轩容膝安，半世行脚债，庞家老居士，举似无生话。>
<水容静若鉴，天影倒虚明，勿使川风动，波生便不平。>
<十日溪中舟，格格响溪石，孤篷过鸣雨，忽失沙上脊。>
<惟随麋鹿群，运斧斫秋云，和担束云去，歌声隔岭闻。>
<浓阴覆洞壑，劲节倚云霄，不截缑山管，应裁碧玉箫。>
<月下九九仙，云间七七泉，唤起吹箫子，跨鹤飞上天。>
<长湖方出口，一带横青山，行处必如此，何云出世闲。>
<村老诗颠者，颠年八十年，后生被传染，引得广师颠。>
<水石追摩诘，风骚类小山，每来窥二妙，恋恋欲忘还。>
<何处最难禁，思君直至今，双鱼浮水面，对鸟下庭心。>
<断厓暗芳草，滑石多莓苔，夕阳争渡客，何不早归来。>
<百尺发天机，旷若苏门啸，中有枕流人，日谱华胥调。>
<陡觉文书静，相将立夕阳，伤心宁福位，无复夜熏香。>
<幽鸟清涟上，兴来看不足，新篁压水低，昨夜鸳鸯宿。>
<江上打鱼船，有头那无尾，与卿相见时，不望如鱼水。>
<野鹿时并走，沙禽亦双飞，何事秋原上，日斜人独归。>
<三川岂无吏，万事成蹉跎，独有王夫子，分阴不放过。>
<相见不扬眉，君东我亦西，红霞穿碧海，白日绕须弥。>
<崖窦乳堪啜，凝眸翠作屏，老禅初定起，山鸟自呼名。>
<海门烟雾深，忽见秋涛起，欲折扶桑枝，乘潮去万里。>
<采莲惟采花，不敢采莲子，其中有苦意，与妾心相似。>
<云以无心出，云归亦何心，樵牧窥其藏，妄意此阻深。>
<倦客惊危路，伤禽绕树枝，非逢暴公子，不敢涕流离。>
<苦爱山色好，独乘清兴来，归时却惆怅，石径有莓苔。>
<薰风何处来，吹我庭前树，啼鸟爱繁阴，飞来不飞去。>
<济江元自阔，轻舟下吴会，南纪改波澜，吾将罪真宰。>
<琴书欣有托，故旧念重逢，踪迹炎凉异，心期礼乐同。>
<客退解冠裳，坐我北轩下，我铭揭西楹，时时一瞻顾。>
<无客共谈道，有谁能赏心，人生要自得，穷困吾能禁。>
<何处秋风至，萧萧送雁群，朝来入庭树，孤客最先闻。>
<养就箨龙儿，斓斑角未齐，斧斤休纵手，会看拂云霓。>
<绛帐胡沙暗，青编古意深，谁知洛下咏，中有越人吟。>
<兰芎围绝嶂，图画望中悬，几度令人慕，登临学葛仙。>
<绿垂朱雀柳，双燕不胜春，泥落空梁语，之人竟杀身。>
<春去留无计，残花更可人，多情玉蝴蝶，随雨伴香尘。>
<天地育万物，物物遂其生，何须强分别，不若两忘情。>
<雨馀春草深，日照溪波绿，和风扇蒲帆，缓酌樽中绿。>
<去岁无田种，今春乏酒材，从他花鸟笑，佯醉卧楼台。>
<落落树阴紫，澄澄水华碧，复有翻飞禽，裴回疑曳舄。>
<病形如瘦鹤，照影向清池，自有冲霄志，游鱼莫见疑。>
<石洞窅且深，花落无人埽，仙翁去不还，何处寻瑶草。>
<仰望秋天色，月华露湿衣，传更方兴罢，萤绕御阶飞。>
<春气𪽈人意，桃华满村家，人如不为乐，天却无此华。>
<野桂香满溪，石莎寒覆水，爱此南涧头，终日潺湲里。>
<幸自蓬窗好，侬家企脚眠，雨声无赖得，相唤著愁边。>
<念昔无事日，同升夫子堂，江湖晚相见，犹喜共行藏。>
<茶林那复有，零落付樵人，旧日溪边叟，空悲二月春。>
<跨腊才更岁，经宵并是春，黄堂清讼缿，欲助发生仁。>
<雪已都消去，梅能小住无，雀争飞落片，蜂猎未蔫须。>
<重叠春风面，高低雪满头，渠无生老相，孤峻罕人游。>
<荡桨入平湖，湖波渺无极，红白芙蓉花，何如妾颜色。>
<约略古堰西，坡陀山外路，相从十二年，迎送几来去。>
<小楼临水际，一塔出林端，为报山僧喜，无劳问数滩。>
<华岳万年松，盘盂小可容，清泠一勺水，苍翠起蛟龙。>
<皎皎水上仙，风吹入我怀，我梦逢姹女，洛波堕弓鞋。>
<幽鸟时一啼，前峰晚来翠，人语惨澹中，复向烟雨外。>
<洞里天地阔，洞外日月长，峡山驱涛来，平楚青茫茫。>
<鸲鹆乘天巧，幽篁学语繁，江南气候正，莫过鲁东门。>
<太朴一已散，人伪日滋彰，持彼炎凉态，指目为温汤。>
<风来绿衣摇，雨罢青烟罩，隐隐夕阳间，渔人理归棹。>
<霜前淡淡花，瓢内深深酒，今日陶渊明，庐山作重九。>
<晴檐荫虚白，夜灯耿阒寥，自怜声吾伊，亦复如闻韶。>
<日影飞花殿，风文积草池，凤楼通夜敞，虬辇望春移。>
<霖雨翻为潦，平畴亦自波，污莱空极目，无处颂嘉禾。>
<彧作操谋主，群为丕上公，暮年翻有愧，膝上与车中。>
<羽衣何蹁跹，悠悠坐林樾，浩歌天地间，清风共明月。>
<暂去三冬候，重来六月中，何如陇山翼，空忆主人翁。>
<农事今何若，秋风舞袖单，新诗迟汝读，直可柰饥寒。>
<芳草绕池绿，天涯人未归，春来更消瘦，浑欲不胜衣。>
<剧孟不知名，千金买宝剑，出入平津邸，自言娇且艳。>
<止止复飞飞，依篷更拂桅，秋风从尔去，船不到乌衣。>
<一树两树丹，千峰万峰白，无处觅酒家，孤舟采寒碧。>
<十年携笠杖，万里见山河，月照南天少，霜寒北漠多。>
<高楼严击柝，可怜更漏明，夜半人语绝，忽闻钟鼓声。>
<慈颜隔杳茫，西风益悲恸，白杨空有声，不起九泉梦。>
<个事本来如，风光满帝都，酒楼春洞晓，尽现大毗卢。>
<平野人归后，孤城日落时，西风闻一笛，惆怅忆桓伊。>
<彩发虚明间，性涵膏火里，彪外而弸中，花岂知报喜。>
<西风吹蕉林，秋雨正萧飒，淅沥空阶前，寒虫互相答。>
<携手南山阳，采花香满筐，妾爱留求子，郎爱桃金娘。>
<兑泽何言说，秋成看水田，黄云万万顷，滋润作丰年。>
<积雪千峰白，层冰十尺强，吴儿浑不解，只道为炎凉。>
<破檗供朝爨，须怜是苦辛，晓天窥落宿，谁识独醒人。>
<溪上采莲女，秋波照晚妆，心如莲子苦，情似藕丝长。>
<宝殿名康寿，皇心在祝延，愿从重五日，更阅万千年。>
<题诗三过此，坡老昔时曾，悟得成禅指，来为打睡僧。>
<十四学弹筝，芙蓉旋双颊，对镜怜如花，缘何笑桃叶。>
<闲简蝇头字，芭蕉雪里心，青青河畔草，自有鬼能吟。>
<小径没芳草，衡门掩落花，身闲常懒出，不是薄韶华。>
<优游云外山，缥缈翠微间，烟锁深松暗，花开春日闲。>
<何意求闻达，偶逢刘豫州，隆中三顾处，抱膝也风流。>
<丈人失姓字，家世混渔樵，雨后投竿饵，归山种药苗。>
<东邻多白杨，夜作雨声急，窗下独无眠，秋虫见灯入。>
<萝径朝飞雨，莓苔染翠浓，登山双屐健，自拟少年同。>
<节近亲庭远，天寒日暮时，未风窗已报，欲雪脚先知。>
<巢由抱箕颍，尧舜开虞唐，何须论得失，臧谷俱亡羊。>
<万古仇池穴，归心负雪堂，殷勤竹里梦，犹自数山王。>
<隐隐青莲居，鲸音断复续，幽人惊起迟，林光动朝旭。>
<杜守王明府，吾知夫不凡，解持馀酒胾，一饫逐臣馋。>
<宫址蔓生草，洞门低枕泉，废兴人目击，何处是神仙。>
<大雅何寥廓，宗工庆有归，虞廷赓喜起，仙苑借清辉。>
<光映妆楼月，花承歌扇风，欲妒梅将柳，故落早春中。>
<驴背推敲去，君知我是谁，如何叉两手，刚被子长笞。>
<溪渔罢钓归，残雪蓑上落，暝色踏扁舟，翩然似孤鹤。>
<南登龙山亭，北望幽谷风，云气不成雨，濛濛散高松。>
<猎马向风飞，雕弓白锦衣，平明射雕去，日暮五陵归。>
<秋山敛馀照，飞鸟逐前侣，彩翠时分明，夕岚无处所。>
<夜猴探百尺，偏得兔儿多，围猎真吾乐，朝朝逾黑河。>
<滔滔天地间，非我安知我，大儿王子猷，小儿文与可。>
<邻邦吕正字，质疑时以书，校官有袁子，苦语莫厌渠。>
<横湖决馀波，㶁㶁泻寒溜，日影上高林，清光动窗牖。>
<芳兰在幽谷，宛宛风前姿，何处思公子，湘江日暮时。>
<景物杂前陈，应接每不及，居然此亭中，一齐尽收拾。>
<池绕椒邱曲，书声振空谷，流澌烟雨深，洗砚不成绿。>
<门外春将半，群芳斗盛时，邻家有庭柏，诸祖共相知。>
<吹角报蕃营，回军欲洗兵，已教青海外，自筑汉家城。>
<东林送客处，月出白猿啼，笑别庐山远，何烦过虎溪。>
<带雨飘阶冷，随风著幔凉，愁心故宫树，片片落寒霜。>
<沙漠惟逢雪，燕溪不见春，聊将曾折柳，留待未归人。>
<满地春花发，当帘春水明，坐闻杨柳外，无数𫛽鹠声。>
<世态有古今，江山本无异，相逢俱隐沦，所问知何事。>
<收身岐黄乡，阳羡山中去，因君问里人，归来拜周处。>
<行随新树深，梦隔重江远，迢递风日间，苍茫洲渚晚。>
<西郭复东园，寻芳结伴少，何处不感怀，春风几黄鸟。>
<坡顶夜光发，人来雨后寻，山祇原吝宝，君莫起贪心。>
<洒洒天花落，岩扉隐绛霞，瑶池春自漾，疑是赤松家。>
<暑涂劝加餐，养成摩天翮，中车宝带黄，小队油幢碧。>
<死谪怜忠悯，生还喜子由，荒祠连旧宅，几见海云秋。>
<朝采宜男花，暮采多南子，花开郎所欢，子结侬所喜。>
<万事一鸱酒，平生几蟹螯，悲秋仍送远，怀古更登高。>
<洞口少人行，冷然发孤想，清风松上来，此是天籁响。>
<纵步不知远，夕阳犹未回，好花随处发，流水趁人来。>
<欲学儿童事，阶前采草行，更无人共斗，两手决输赢。>
<西风破幽馥，东篱散清好，渊明不可作，邂逅芗林老。>
<懒随年共化，独卧空山里，时有牧童来，长鞭驱不起。>
<列鼎宾筵盛，笼坊从骑都，不如茅屋底，醉倒唤儿扶。>
<多图果何益，只自劳奔竞，不如收身心，凝然成静定。>
<默岂交摩诘，谈何事阿戎，时行百物生，不息唯天工。>
<童乌已黄土，其奈太玄何，尚喜熊儿在，能为田父歌。>
<秧田翻桔槔，妇子共畚戽，朋年买水车，黄犊健如虎。>
<幻迹有去来，达观无古今，长啸人不闻，山风吹罗襟。>
<谁知造化心，取醉且长吟，家叹相如壁，囊空季子金。>
<合瞑刺缝罢，守啼方达曙，带长垂两巾，代人交手处。>
<自脱厨中爨，残躯拟报恩，如何山水调，翻向董侯门。>
<北阙飞新诏，东山喜更过，文星动岩梦，章句别杉萝。>
<先人植双桂，馨德满吾庐，不老儿孙长，联芳合似渠。>
<日照南浦口，初喧江市人，小奴性嗜酒，出饮畏吾嗔。>
<老树不为材，新林郁苍翠，矫首瞻西山，朝来有爽气。>
<挂席晓烟收，忽与天风遇，谁唱秀州谣，恐是南塘路。>
<片玉倚风前，宁馨处处传，市人休看杀，叔宝正髫年。>
<沙老耽梨园，一往不复返，不知长夜台，何似沧浪馆。>
<阴壑留残雪，林虹带晚霞，孤烟障渔市，不见两三家。>
<大水没前港，家家理鱼罾，得鱼且作饭，不须重采菱。>
<斜日将嫩柳，黄金娇欲滴，堤上散发人，间来一吹笛。>
<危石下峥嵘，高林上苍翠，中有横飞泉，崩奔杂奇丽。>
<细染曲尘英，稀著鹅黄蕊，虽无蜡梅香，风味绝相似。>
<奇峰置案头，恍忆包山麓，万朵洞天云，鞭龙入林屋。>
<收犬海子北，放鹰海子南，驰辇且归去，今朝猎未酣。>
<到处皆诗境，随时有物华，应酬都不暇，一岭是梅花。>
<崚嶒距虎豹，苍翠积莓苔，疑是庐山石，风雨忽飞来。>
<先从陆羽品，旋向君谟斗，蟹眼初泼时，灵犀已潜透。>
<寒溜日涓涓，萦纡小槛前，不知明月下，谁与弄潺湲。>
<晴轿疾于飞，平桥寓目时，忽惊新节序，红树又催诗。>
<沧海明月来，古戍行人静，惊见颠张书，满地藤萝影。>
<新家孟城口，古木馀衰柳，来者复为谁，空悲昔人有。>
<内殿家人礼，猩袍奉玉卮，椒盘勤盥馈，百世有孙支。>
<山鬼煖或呼，溪鱼寒不跳，晚景愈堪观，危峰露残照。>
<一饮遇伶妇，一饭值丘嫂，徒教乞米僧，时时送卢老。>
<正道仪中阃，柔风表六宫，一倾春日酒，万寿与君同。>
<千里出求仁，足迹弥三广，归来无一事，宝在灵台上。>
<位历三朝重，风行四海深，坐将仁厚意，潜助发生心。>
<荡漾舟中客，徘徊楼上人，沧波浩无主，两桨邈难亲。>
<相见不扬眉，君东我亦西，红霞穿碧落，白日绕须弥。>
<红袂歌声起，因君始得闻，黄昏小垂手，与我驻浮云。>
<昔辨荆州误，今为越叟迷，黄甘与绿橘，正似珷玞圭。>
<双林花已尽，叶色占残芳，若问同游客，高年最断肠。>
<白鹭白于雪，于飞在洲渚，谁言我最闲，正尔心独苦。>
<为客他乡暮，钟声出晓云，可怜今岁里，只此一回闻。>
<丁香从百结，恨只满东风，未必愁能解，虚传酒有功。>
<酒渴思鲸饮，金鸾早退朝，醉身扶不起，压折老驴腰。>
<东面双峰缺，遐瞻万里平，朝朝沧海日，先向此中明。>
<鸾鹤纷来下，天风驾月明，语言难道断，不堕世间声。>
<北风吹倒人，古木化为铁，一花天下春，万里江南雪。>
<圣躬香阁内，只道下朝迟，扶仗娇无力，红绡贴玉肌。>
<灵邱状三秀，紫云覆其颠，易我朝生质，阅彼大椿年。>
<除夕又何夕，今宵胜昨宵，相忘过元日，只记是三朝。>
<闻道旌招至，寒林亦或然，虚声原自起，风叶走床前。>
<身心既已闲，吟风兴亦偶，山东打茶声，睡思忽抖擞。>
<银河天上来，不复上天去，千载乘槎人，应迷问津处。>
<吴越江分断，山光还映发，白鸟东飞来，应随渡江月。>
<林表浮丘宅，萧椮一盖张，氅毛见飘堕，有客拾松黄。>
<江山渺何许，此别难留住，汉水绕襄城，千里孤舟去。>
<我怀本无恶，虽女遣余思，云何坠地刻，即我断肠期。>
<落日明孤塔，青山绕病身，知君向西望，不愧塔中人。>
<汉苑花何处，唐陵柏已空，相逢大堤柳，令我忆苏公。>
<蒙茸鹧鸪啼，珠露滴秋晓，揽衣寄幽情，岩风吹料峭。>
<吾病不忧死，本宗惭独微，博峤终当大，斯文谁与归。>
<月出深峰里，清凉夜亦寒，每嫌西落疾，不得到明看。>
<薰殿午风清，金盘满贮冰，愿言均此施，四海涤烦蒸。>
<支头涧底石，濯足松下泉，吾生傥有此，无复东西缘。>
<松怀冰雪操，石有坚重姿，书斋日相对，可以励操持。>
<秋水落红衣，秋波日潇洒，不见采莲人，惟逢捕鱼者。>
<溪叟坐暄背，溪童出采芳，轻风舞莺燕，平野鸣牛羊。>
<玉腕摇轻楫，红莲暗绿波，花深欲无语，棹转忽闻歌。>
<善者性所有，不可无诸躬，每见必勇迁，吾德乃可崇。>
<群树叶初下，千山云半收，空亭门不掩，禁得几多秋。>
<玉杵捣香酥，试入来红髓，底用苦关防，妾身清似水。>
<坐久知漏长，簟寒觉茵薄，漫把团扇藏，明年花下发。>
<摇摇如扇叶，风颤午窗阴，素不生枝节，人皆见赤心。>
<小窗寒夜静，惬我读书声，为问闺中月，谁家夜捣砧。>
<对书当为读，对食当为饱，平生无限事，努力在远道。>
<哭尔春日短，支颐长叹嗟，不如半死树，犹吐一枝花。>
<同舍君为使，前途负弩多，浮光不相待，驱马意如何。>
<南荡不可度，北渚风浪生，向来狐兔迹，已复蛟鼍鸣。>
<道士礼斗处，独缘岩际云，空中歌碧落，不遣世人闻。>
<闻汝归舟到，相迎只恐迟，方当见时喜，还忆别时悲。>
<耿耿灯前语，愁来且就眠，如何孤枕上，辗转剧灯前。>
<苍梧秋云来，寒翠滴不已，君看叶上波，都是湘江水。>
<孤根云石外，高净绝尘埃，一点丹心在，年年向日开。>
<少日喜累句，暮年多短章，假令重盛壮，展拓不能长。>
<人云风波恶，风波信自恶，生长在家乡，那得容华落。>
<雪花联玉树，冰彩散瑶池，翔禽遥出没，积翠远参差。>
<朱果累累熟，园开细细香，摘来得甘美，先奉老亲尝。>
<青山云去后，古树鹤来初，安得结茆屋，闭门观古书。>
<送客开春燕，怀人倚暮扉，英州新酒熟，为寄一千卮。>
<独负千金价，应从买笑来，秖持难发口，经为几人开。>
<小桥横野涧，物色自孤清，终日相晤语，松声与水声。>
<是岁春连雪，烟花思不堪，雨中双燕子，今夕是江南。>
<霜林护碧波，细雨湿寒蓑，一曲耶溪棹，云深寺转多。>
<今日花前饮，祁园是习池，山翁不茗艼，争柰葛强儿。>
<朱实山下开，清香寒更发，幸与丛桂花，窗前向秋月。>
<小雨桃花径，轻风杜若洲，江南春事满，何处剩生愁。>
<我自山中客，何缘有此名，当缘琴不鼓，人不见亏成。>
<太初有巧匠，搆此无梁寺，不知好修人，几时成佛事。>
<太常写竹时，相向四君子，悬之白玉堂，叶叶清风起。>
<落日陂塘静，秋风倚败荷，平生急难意，回首欲如何。>
<夕漏起遥恨，虫响乱秋阴，反覆相思字，中有故人心。>
<午景帘栊静，薰风草木酣，谁知恭俭德，彩缕出亲蚕。>
<扬帆过彭泽，舟人讶叹息，不见种柳人，霜风空寂历。>
<蛮瓜争络树，梨实共垂垂，未忍除花架，霜风任倒吹。>
<断霞横苍山，淡烟迷远树，草傍幽泉生，冰凝如玉箸。>
<全身呈素质，满面去红妆，有意从人淡，何心令蝶忙。>
<破囷供饭足，陋屋著身宽，小蹇勤刍秣，时时一跨鞍。>
<日短欢难尽，青尊夜更携，烂醉无相讶，风流旧阮嵇。>
<送君一程归，别我数里隔，定非爱鸡黍，前例无此客。>
<但吹花信风，莫作妒花雨，我欲采琼枝，换得同心住。>
<石散山形在，池乾水意存，游心山水外，至乐不容言。>
<袖里藏香茗，橐中具糗粮，出门无一有，始觉老妻亡。>
<我与雷居士，平生事远公，无人知是旧，共到影堂中。>
<万木秋霖后，孤山夕照馀，田园无岁计，寒近忆樵渔。>
<山露湿吾履，山风吹我衣，白云褰举处，依约认崖扉。>
<老不任干戈，厌说胡尘起，为问宗汝霖，当时六十几。>
<露坛栖妙荫，仙籁降灵芬，何时三易帔，重拂两梢云。>
<渔舟晓唱来，声度芦花影，月落曲未终，江空钓丝冷。>
<去住俱为客，分悲损性情，共作无期别，谁能访死生。>
<为爱临江竹，萧萧绿一丛，几时石盘上，把钓听秋风。>
<天河一夜雨，染尽郊原绿，颇怪出山云，时能碍游目。>
<野雀下庭柯，裴徊弄清影，岂无上林枝，爱此山月冷。>
<至生恰平生，一万八千日，头白无所成，唯堪伴幽逸。>
<千灯传静刹，四绝号虚堂，已是金银界，仍为翰墨场。>
<春色平明到，微风弄彩幡，稍回宫柳弱，更助壁椒温。>
<意趣已相合，行居何足言，当时聊一笑，今古作清论。>
<云洞看云坐，月岩和月留，元来是野老，强唤作知州。>
<解衣不觉暝，风枝闻鸠鸟，坐移白日光，云思方浩渺。>
<园丁采时果，足以供嗜好，眷言无尽藏，孰尽琼玖报。>
<带雨滋香淡，笼烟间浅红，客怀看不厌，杯酒傍柔丛。>
<梦破纱窗晓，西园乌乱啼，春情纵摇荡，犹胜听莎鸡。>
<高楼愁独倚，薄暮罗衣寒，箜篌弹不尽，明月半阑干。>
<月黑行人断，高楼钟漏稀，城中闻夜警，逻吏不曾归。>
<呵殿都挥尽，肩舆松柏风，犹残故部曲，一骑夕阳中。>
<云汉星初落，扶桑日未红，介山青满眼，相迓出城东。>
<野鹤如人长，迎风理毛羽，独立秋雨凉，人来忽飞去。>
<能将身入地，拔取母生天，岁岁盂兰会，今犹说目连。>
<滩浅篙难歇，江深桡不停，浅深侬会得，听唱棹歌声。>
<已被诗为祟，更添茶作魔，端能去二者，一武到无何。>
<日遇同乡人，风波那如许，欲寄平安书，对面不得语。>
<尽日芳菲园，不见芳菲好，茂草与斜阳，脉脉情多少。>
<为爱草中香，灵均咏药房，行山踏蛇虺，系肘有名方。>
<迢遥风雨夜，卧此一窗幽，恰似扬舲日，潇湘两岸秋。>
<野花成子落，江燕引雏飞，暗草薰苔径，晴杨拂石矶。>
<有子如君少，终缘叛国亡，冢前无后嗣，切勿怨张汤。>
<赤手谢衔辔，踏蹴翻九衢，健哉此女子，果胜大丈夫。>
<一夕山阴道，真成白玉京，衰残失壮观，拥被听窗声。>
<羚羊挂角时，个事绝毫厘，既能通一线，方便有高低。>
<卧来扶不起，唯向主人嘶，惆怅东郊道，秋来雨作泥。>
<一条寒泉色，迤𨓦穿石下，秋雨何处寻，犹馀白虹挂。>
<紫云蹙绣被，团栾覆衣篝，浓薰百和韵，香极却成愁。>
<二月春寒恶，重重压雨云，暮窗烟数缕，愁思乱纷纷。>
<经过石鼓岭，不见石鼓文，两涧流黄叶，半山生白云。>
<江南气候宜，冷蕊破寒枝，能共巡檐笑，何妨受雪吹。>
<残阳下西岑，暝色起平坂，林下一僧归，钟声烟际远。>
<寒食月明雨，落花香满泥，佳人持锦字，无雁寄辽西。>
<出门鸡一鸣，仆马蹋晓冻，岂知牧牛儿，正作维鱼梦。>
<斜日黄公岙，清江翟子门，东京尘有翼，飞不到深村。>
<一坞藏深林，枫叶翻蜀锦，寄语别家人，路遥霜霰凛。>
<睡稳叶舟轻，风微浪不惊，任君芦苇岸，终夜动秋声。>
<前冈新路捷，后冈旧路长，负薪归长路，捷路有豺狼。>
<潺潺伊洛河，寂寞少恩波，銮驾久不幸，洛阳春草多。>
<境佳因得水，洲窈故名盘，引作流觞饮，岩边听激湍。>
<代耕荒幼学，投老乐归田，卤莽人之罪，丰凶勿怨天。>
<竹径轩窗豁，松关院落深，小窝风月满，应适暮年心。>
<寒潮销铁锁，浪打石头城，莫问隋堤柳，徒伤远客情。>
<城宿宁非寂，山泉亦是喧，要知喧寂处，动静此心然。>
<月满潇湘浦，移舟试一过，如何今夜雨，重听竹枝歌。>
<何处青丝禽，飞来一枝托，回首啄山茶，霏霏露华落。>
<菊晚不害好，固宜登我堂，书生自头白，奚用泣馨香。>
<暂别劳相送，佳期愿莫违，朱颜不须老，留取待郎归。>
<高岭冒层岚，疏林逗残照，何处觅孙登，云间听长啸。>
<化工真是巧，玉蕊更层层，若使□□刻，千年犹未成。>
<山深岚气寒，高斋掩窗卧，林间踏叶声，知有樵人过。>
<安乐窝中乐，娲皇笙万攒，自从闲借出，客到遂无欢。>
<在家娇小女，卷幔爱花丛，不畏罗衣湿，折花风雨中。>
<亦知花定落，不敢恨东风，苦是馀香在，魂消一片红。>
<远峡观难远，斯言何太讹，眺虚岩际望，直北见黄河。>
<静意便野性，新凉足高寝，山屋夜雨来，攲枕谈岁稔。>
<幽兰开向夜，风露自成香，欲得兰膏饮，穿林至石梁。>
<山鸡化为石，锦翼已成藏，俗类休争食，吾心不为粱。>
<红烛剪还明，绿尊添又满，不愁前路长，只畏今宵短。>
<流苏团小蝶，伯仲聚仙花，衮绣名非是，瑶琨未足夸。>
<茶烟深院青，东野媚晴晓，嘤嘤林端声，听似秦吉了。>
<一水自纵横，厥田无上下，居民不佩犊，岁事在秧马。>
<冰以寒风壮，春从何处寻，梅花知最早，天地此时心。>
<艳曲灯前啭，轻杯掌上挥，开帘炫积素，当户挹流辉。>
<我爱陶彭泽，不求弦上声，琴中如有趣，曾遣几人听。>
<万里炎荒地，经冬复历春，帝星临柱史，休祀碧鸡神。>
<南越第一寺，偶来心地真，却嫌桥下水，流去入红尘。>
<青徐水道倡，吴楚漕艘客，年年绸缪期，偏近女牛夕。>
<闻说萍乡县，家家有绢机，荒年丝价贵，未敢议寒衣。>
<父母之爱子，心乎惟疾忧，可能不自爱，而忍使亲愁。>
<百卉伏穷阴，一枝倚春色，因易探真机，生意何曾息。>
<酒弄三竿日，诗成一枕风，寒声落鸿雁，秋意著梧桐。>
<失身红尘里，世路转愁深，不汲寒泉井，何由清我心。>
<园中莫种树，种树四时愁，独睡南床月，今秋似去秋。>
<古人既已无，后人犹未有，欲识生者尊，古人落吾口。>
<江阔帆影迟，夜久砧声歇，深嶂归暮云，寒波漾明月。>
<衰残齿易宿，陈腐意难新，安知痴老子，非复旧词臣。>
<累土成崇丘，师师固多益，年来此义微，反面交相贼。>
<行止皆前定，出门愁北风，西郊不成往，昨夜梦途穷。>
<何所闻而来，何所见而去，人自不关身，身有关人处。>
<我爱西岩好，桑乾绕帝城，黄金台下骏，细柳月中营。>
<家贫子钱多，典尽敝羊裘，惟馀十年恨，未忍卖吴钩。>
<香熟家家酒，花明处处春，年来为多病，愁见醉归人。>
<杖头知母力，衰弱不如前，母杖何能久，伤心涕泪涟。>
<漏转铜壶永，风来玉殿清，天申佳节近，比屋尽欢声。>
<楚水日千里，飘香兰蕙丛，波心无一折，端自为吴侬。>
<君子之于学，没身而后已，苟未至陨越，敢不湛攸止。>
<渔歌何袅袅，击楫复呕哑，沙鸥忽惊起，冲破白苹花。>
<过亦非中道，其如不及何，到江吴地尽，隔岸越山多。>
<墙外辘轳响，楼前江汉攲，曙光和月色，犹记早朝时。>
<道樾阴阴密，畦泉活活流，梨成津向润，瓜熟子相钩。>
<极目江湖雨，连阴甲子秋，青灯十年梦，白发一扁舟。>
<水生已抹堤，草长复侵路，小蝶仍可怜，欲下却飞去。>
<乾坤坎离位，元会运世篇，三百六十岁，才似一周年。>
<湘水平淼淼，鱼意活泼泼，绿杨盖江头，春晚阴正阔。>
<苍郊四无人，轻桡荡空碧，春江不断流，满柁蘼芜色。>
<白首为郎舍，清朝剖使符，一麾荣父子，千里接江湖。>
<作客生涯薄，依人去住难，春光无限好，空向异乡看。>
<澹意芙蓉外，闲情翡翠边，波翻太液水，分送向南船。>
<野桥横涧浅，茅屋傍林微，隐者无寻处，春山伐木归。>
<一代汪司马，怜才海内闻，乍日传书至，慇勤问白云。>
<几度灯花落，苦吟难便成，寒窗明月满，楼上打三更。>
<北林夜方久，南月影频移，何啻飞三匝，犹言未得枝。>
<平生忠义心，一饭不少忘，臣甫宁饿死，愿君尧舜唐。>
<在北为苍鹰，在南为鹞子，秋来奋羽毛，一击辄千里。>
<散策下松亭，水清鱼可数，却上采菱舟，乘风过南浦。>
<能捐数百万，不听债家偿，要自父一语，铭心不敢忘。>
<肩舆岂不稳，万象非我有，呼童换马来，湖山落吾手。>
<封霜连锦砌，防露拂瑶阶，聊将仪凤质，暂与俗人谐。>
<一因摇落后，怅望秋天空，向晚寻归径，村村夕照中。>
<山果包已尽，充然两嗛中，雄雌自相命，槲叶老秋风。>
<松下坐来久，起行山月中，凉风吹衣带，挂罥青桂丛。>
<南园红药尽，西坞绿阴重，别有藏春处，胡床未易逢。>
<罗家隔香积，天国近花坪，何日同搜览，题诗索载赓。>
<种茄粪壤中，地力亦易竭，厥状虽不同，难将味分别。>
<雨浥燕脂落，肌丰骨肉匀，方知杜陵老，曾写此花真。>
<游鱼牵细藻，鸣琴哢好音，谁知迟暮节，悲吟伤寸心。>
<宿爱不能断，宿嗔不能断，营营阶序间，何时登彼岸。>
<脉脉似崔徽，朝朝长看地，谁能解倒悬，扶起云鬟坠。>
<北山有危坡，都植兰与蕙，平生性好修，掇拾以为佩。>
<肤发今如此，那能不辱亲，梦中长痛哭，惭愧白华身。>
<凉籁晚飕飕，烟云一飒收，纵予万里目，登君百尺楼。>
<朋酒享公堂，农家尽涤场，县官薄税敛，田野足耕桑。>
<责躬宜独厚，责人宜用宽，成仁谁不愿，杀身良所难。>
<隔溪语农人，新禾胫尚短，车痕记水畦，莫灌东畦满。>
<涨海珊瑚洲，潮来通石井，汲之炼药成，丹光二云顶。>
<秀色真可餐，云鬟不须理，江水湿罗衣，夫容满身紫。>
<远适庐陵郡，经旬泛楚天，江山晴绕枕，星斗夜随船。>
<苍峰抱层嶂，翠瀑绕双溪，下有幽人宅，萝深客到迷。>
<残云忽捲开，长空极高洁，偶坐归云楼，何处无明月。>
<腾龙纷野马，非雾亦非烟，心共春山远，诗凭淡墨传。>
<日日赋诗频，吟边兴有神，秋花随地好，疑是梦中春。>
